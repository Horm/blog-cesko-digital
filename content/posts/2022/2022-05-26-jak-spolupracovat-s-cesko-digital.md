---
title: Bez grantů a papírování. Posunout svůj projekt díky technologiím lze v
  Česko.Digital hned několika způsoby. Prozkoumejte jak
author: michaela.petrova
cover: https://data.cesko.digital/img/clanek-spoluprace-s-cd/spoluprace-cover.png
date: 2022-05-26-02-15
slug: jak-spolupracovat-s-cesko-digital
description: Úspěšné projekty Česko.Digital se hrdě ukazují světu. Organizaci
  Loono jsme pomohli přivést na svět aplikaci Preventivka. V projektu Učíme
  online dobrovolníci i samotní učitelé ukazují, jak na výuku přes internet,
  nebo školám pomáhají s technologiemi. S projektem Nedlužím státu zase
  snižujeme počet exekucí v Česku. Konzultujeme, inkubujeme a akcelerujeme
  digitální produkty. Dokážeme toho hodně a chceme vám pomoct. Budeme i pro vás
  tím správným partnerem?
lang: cs
---
Možná jste založili neziskovou organizaci, se kterou chcete pomáhat, nebo chcete například **digitalizovat** stávající státní organizaci. Teď hledáte způsob, jak o sobě dát vědět a přiblížit lidem, o co se snažíte. **Máte vizi, ale chybí vám plán.** Trochu tápete, každý pokus o proniknutí do světa digitálních technologií končí odložením počítače. Komerčního dodavatele si buď nemůžete finančně dovolit, nebo vám u něj vždy chybí jeden dílek skládačky. Poznáváte se? **Spolupráce s Česko.Digital** může být právě tím, co hledáte.

# Proč s námi spolupracovat?

Jsme Česko.Digital. **Komunita expertních dobrovolníků**, kteří ve svém volném čase pomáhají státním i nestátním neziskovým organizacím a mění Česko k lepšímu. Najdete mezi námi vývojáře, kodéry, designéry, copywritery, projektové manažery, scrum mastery, marketingové specialisty, grafiky, právníky i ekonomy.

Díky tomu, že sdružujeme znalce z mnoha různorodých oblastí, máme unikátní možnost, jak na projekty nahlížet. **Společné řešení tak v jednu chvíli hledá několik expertních dobrovolníků**. Většina členů komunity má **nezaměnitelné zkušenosti a znalosti** a zároveň síť kontaktů, která může poskytnout další expertní rady nebo tipy jak postupovat a na co se zaměřit.

<br>

![]()

<br>

Platforma Česko.Digital funguje na **principu dobrovolnictví** – lidé zapojení do projektů na nich pracují, protože chtějí pomoci a dané téma je zajímá. To považujeme za jednu z největších předností neziskového sektoru a práce u nás.

Znalosti, tipy a triky si dobrovolníci předávají mezi sebou a zároveň je vkládají do projektů – tedy vám. Vaše šance na úspěch je tak velmi vysoká. Ani ta nejlepší agentura totiž nemá k dispozici tak **obrovskou zásobárnu talentů**.

Členy navíc **motivuje výsledek**, který má celospolečenský dopad, a pocit dobře odvedené práce. Nebývá výjimkou, že po úspěšném rozběhnutí projektu se některý z dobrovolníků rozhodne organizaci i **nadále pomáhat** vlastní (placenou) cestou. To mohou potvrdit copywriterka [Terézia Palaščáková](https://www.linkedin.com/in/terezia-palascakova/) nebo projektový koordinátor [Radek Sojka](https://www.linkedin.com/in/radek-sojka/), kteří našli uplatnění v úspěšně spuštěném projektu [Nedlužím státu](http://nedluzimstatu.cz/).

Nestačí vám naše slovo? Své zkušenosti s námi sdíleli **Jana Fryzelková** z organizace Výluka a **Radek Hábl** z Institutu prevence a řešení předlužení. V diskuzi s CEO Česko.Digital **Evou Pavlíkovou** se bavili o krušných začátcích a šťastných koncích projektů [Začni učit!](http://zacniucit.cz/) a [Nedlužím státu](http://nedluzimstatu.cz/), na kterých jsme se podíleli. V rozhovoru dostupném na **[YouTube](https://www.youtube.com/watch?v=ep2y01MGN1w&ab_channel=%C4%8Cesko.Digital)** zmiňují svá očekávání, přechod od nápadu k realizaci a všechno, co jim spolupráce s námi dala.

<center><iframe width="560" height="315" src="https://www.youtube.com/embed/ep2y01MGN1w" title="YouTube video player" frameborder="0" allow="accelerometer; autoplay; clipboard-write; encrypted-media; gyroscope; picture-in-picture" allowfullscreen></iframe></center>

Své o tom ví také tým aplikace **Preventivka**, který v oblíbeném formátu Česko.Digital *Od myšlenky k úspěchu* sdílí své pocity o tom, jak vypadá kompaktní tým, jak se jim společně spolupracuje, co kdo dělá a jak se snaží zadavatele (product ownera) podržet v jeho roli. Také tento rozhovor je dostupný na [YouTube](https://www.youtube.com/watch?v=rW3DEOB9-hU&t=4208s).

<center><iframe width="560" height="315" src="https://www.youtube.com/embed/rW3DEOB9-hU" title="YouTube video player" frameborder="0" allow="accelerometer; autoplay; clipboard-write; encrypted-media; gyroscope; picture-in-picture" allowfullscreen></iframe></center>

<br>

# Na jakých projektech chceme spolupracovat?

Nezáleží na tom, jestli jste v digitálních technologiích zběhlí, anebo se v nich příliš neorientujete. V Česko.Digital máte šanci objevit **nové technologie a postupy**, které vaši vizi posunou dál a pomohou vám **ujasnit si budoucí kroky.**

**Inkubace nebo akcelerace, to je oč tu běží.** Nachází se váš projekt v různých vývojových stádiích a vy nevíte jistě, zda nás oslovit? V Česko.Digital dokážeme pomoci s projektem od samotného začátku, což znamená, že vám **postačí nápad či myšlenka na nový digitální produkt, kterým chcete zefektivnit stávající řešení** a vylepšit jeho dopady a reálné využití. V takovém případě se zařadíte do našeho inkubačního programu. 🐣

**Můžete ale také mít již funkční technické řešení, které vám z různých důvodů nevyhovuje** (například špatnou uživatelskou cestou) či **nestačí** (zastaralé, nefunkční řešení). V takové situaci můžete využít naší akcelerace 🚀, procesu, během kterého s vámi budeme spolupracovat na vylepšení či škálování existujícího digitálního produktu.

Stejně jako vy přemýšlíte, jestli Česko.Digital oslovit, budeme poté my zvažovat, zda váš projekt zapadá do **našich hodnot** a **stylu práce**.

Během rozhodování si klademe tři otázky:

1. **Má váš projekt nebo řešení celospolečenský dopad?** Hledáme projekty, které přináší smysluplné řešení a pomáhají řešit problémy či zlepšit životy významné skupině obyvatel nejen Česka.
2. J**ste připraveni váš projekt nebo řešení dlouhodobě rozvíjet?** Vaše organizace by se měla co nejvíce podílet na vývoji a udržitelnosti projektu. Chceme, abyste projekt i po ukončení akcelerace nadále rozvíjeli a zajistili jeho dlouhodobý dopad.
3. **Jste neziskoví?** Vaše organizace by měla být nezisková a hledat řešení, které bude nekomerčně využíváno ideálně v oblastech vzdělávání, zdraví, dat a státní správy jako prioritních tématech č.d, kde umíme efektivně pomoci.

Tato pravidla platí hlavně pro projekty, ve kterých se angažujeme ve velké míře, tzn. pomáháme s konceptem, společně rozbíháme kolotoč financování, vývoje a meetingů.

<br>

# Jak vypadá projektová spolupráce s Česko.Digital?

V rámci Česko.Digital věnujeme **pozornost rozvoji digitálních řešení**, které pomáhají neziskovým organizacím či veřejné správě efektivněji zmírňovat mnohdy aktuální celospolečenské problémy.

Cílem spolupráce je **odstartovat tvorbu digitálního produktu  a předat spolupracujícím organizacím potřebné know-how**, aby do budoucna mohly vlastními silami digitální produkt samy rozvíjet či vytvářet další potřebné.

Inovativně pomáháme také posunout již existující produkty po technologické či jiné rovině, a tak zvyšovat jejich dopad nebo efektivitu daného řešení.

Dobrovolníci Česko.Digital se tématům věnují ve **volném čase** bez nároku na jakýkoliv honorář. Sice to znamená **velký zápal** pro danou věc, ale zároveň i to, že **čas je nejcennější komoditou** – a u nás to platí dvojnásob.

Pokud vše zafunguje na **obou stranách**, čeká vás (ale i nás) spousta **večerních meetingů** a méně volného času – očekáváme, že projektu věnujete **čas a energii**. Důležitou úlohu ve vašem projektu hraje **[Product Owner](https://cesko-digital.atlassian.net/l/c/3V1ow0X9)** (vyhrazený člověk z vaší organizace), který za projekt nese zodpovědnost, je nositelem základní myšlenky a cílů projektu a také tvoří jeho dopad.

<br>

![]()

<br>

## Jaké jsou tedy úvodní kroky naší spolupráce?

1. **Společně si ověříme projektový záměr** a stanovíme si cíle projektu.
2. Podíváme se na **projektovou přípravu** (zadání, cíl, harmonogram).
3. Vrhneme se na **hledání kolegů-dobrovolníků** do projektového týmu.

Spolupráce s námi může být **dlouhodobá** a **časově náročná**. Dobrovolníci zapojení do vašeho projektu s vámi budou sdílet vlastní **know-how** a je důležité je správně **motivovat, vést** ⁠a zároveň **akceptovat jejich odborný názor a dobře míněné rady**. S tímto Product Ownerům aktivně pomáhají parťáci/parťačky z dobrovolného týmu – [Scrum Masters](https://cesko-digital.atlassian.net/l/c/Z1fCbSQ6). Dále je nutné počítat s tím, že každý na projektu pracuje ve volném čase – termíny projektů se tak někdy mohou zpozdit. Ale určitě se vyplatí pár dní počkat.

💡 Pokud si chcete o všech možnostech spolupráce přečíst více, podívejte se na **detailnější přehled na stránce „[Co očekávat od spolupráce s č.d](https://cesko-digital.atlassian.net/l/c/Sf5sJ1es)**", kde najdete i kontakt v případě dalších dotazů.

<br>

<br>

## Už víte, že jsme pro vás ti praví?

Pokud chcete představit nový nápad nebo iniciativu, společně rozjet nový projekt nebo rozvíjet stávající produkt, přihlaste se přes [tento formulář](https://airtable.com/shrP207QR9RrHTZEi).