---
title: Vývojáři nestačí. Přínos digitalizace musí chápat i úředníci, uvedla CEO
  Česko.Digital Eva Pavlíková ve svém výstupu v ČT
author: bara.celechovska
cover: https://data.cesko.digital/img/OVM_Eva-P.png
date: 2022-02-08-09-31
slug: eva-pavlikova-otazky-vaclava-moravce-ct
description: Co můžeme od digitalizace Česka očekávat? Podle programového
  prohlášení vlády nás čekají velké změny. Co přitom opravdu potřebujeme na
  cestě za jednodušší státní správou? CEO Česko.Digital Eva Pavlíková uvedla v
  Otázkách Václava Moravce hned několik doporučení, jak efektivně digitalizovat
  stát. Pojďme si je projít.
lang: cs
---
<center>

![](https://data.cesko.digital/people/eva-pavlikova1.jpeg)

</center>



## Česko zaostává za zbytkem Evropy

V půlce ledna se politická debata Otázky Václava Moravce věnovala tématu digitalizace. Podnětem byly výsledky zprávy Evropské komise, kterou každoročně vydává. *„Jak ukázal v listopadu zveřejněný index digitální ekonomiky a společnosti, tak **Česko je pod evropským průměrem**. Před ČR jsou nejen skandinávské země, které vidíte na čele žebříčku, ale kupříkladu Estonsko, Lotyšsko, Finsko,“* uvedl v pořadu Václav Moravec.



Co můžeme zlepšit? Plány současné vlády jsou ambiciózní. V horizontu několika let se chystá **převést osobní doklady do elektronické podoby**, čímž by se zrušila povinnost mít je neustále při sobě. Chce také vybudovat centrálně sdílené informační systémy, takže v souladu s pravidlem „pouze jednou” by **stát po občanech nevyžadoval stejné údaje dvakrát**. Zaměřit se chce i na **posílení komunikace mezi jednotlivými rezorty**, aby našly společnou řeč na úrovni jedniček a nul. 

<br>

## Je v pořádku, že některé služby zahodíme

Do živého vysílání byla přizvána i CEO Česko.Digital Eva Pavlíková. Co ji na digitalizaci Česka trápí nejvíc a co má být jejím skutečný přínosem? Takhle zní její know-how:



* **Digitalizace není elektronizace, ale zjednodušení.** Převádění papírových formulářů do elektronické podoby jen replikuje stávající procesy. Vytváření nových online portálů a přístupů je krok vpřed, nenaplňuje ale skutečný potenciál digitalizace. Ta je totiž příležitostí, jak zahodit vše, co je nadbytečné, a zjednodušit to, co je komplikované. 



* **Digitální služby musí být vytvářeny společně s občanem.** V praxi se často stává, že služba vychází z potřeb státu, nikoliv občana. Jenomže občan má být ten, kdo z výsledného procesu profituje. Správně provedená digitalizace mu nejen usnadní život, ale znamená také značné finanční úspory a v konečném důsledku zvýšení důvěryhodnosti státu.



* **Digitalizaci vnímejme jako investici, nikoliv výdaj.** *„Pokud chceme dlouhodobě a udržitelně digitalizovat, musíme investovat nejen do technických profesí, ale také do těch netechnických. Posílit úředníky veřejné správy, podpořit jejich kompetence a vnímat lidský kapitál jako investici, nikoliv jako výdaj.“* Přechod z analogového prostředí do světa IT je nákladný, ale vyplatí se. 



* **Strategií máme dost, potřebujeme zkušené lidi.** Víme, jak postupovat, selháváme však v realizaci. K tomu nám chybí kvalitní obsazení veřejné správy. A nejedná se pouze o technické pozice a nabírání nových lidí. Je třeba, aby dostali slovo i ti, kteří mají relevantní know-how. Ministři, náměstci a celá řada dalších úředníků, ti všichni by se měli na realizaci podílet. *„To, co nám chybí a na čem často ztroskotá digitalizace, je spolupráce a hlavně mezirezortní spolupráce.“* Co naopak klíčové není, je redukce úředníků, která se často v kontextu zefektivnění státní správy zmiňuje jako zázračný všelék.



A jak taková úspěšná digitalizace v praxi bude vypadat? Eva Pavlíková uvádí příklad: *„Představte si, že přijdete o práci. To je tíživá situace. Mohlo by to ale fungovat tak, že takový člověk bude mít na účtu automaticky první výplatu jako podporu v nezaměstnanosti. To je výrazem důvěry, že si zaměstnanec chce hledat práci. Zároveň může dostat doporučení od vlády, kde ji může hledat. A jako třetí krok mu zavolá úřednice, která mu pomůže s tou tíživou situací.“* A ještě dodává: ***„Klademe důraz na to, aby služby byly tvořené společně s občanem, zjednodušily činnost občana a zvýšily důvěryhodnost státu.“***

<br>

## Index digitální ekonomiky a společnosti: co vlastně říká?

Už víme, že existuje, a víme, že Česko v něm nedopadlo dobře. Co přesně ale Index digitální ekonomiky a společnosti měří? Evropská komise **sleduje pokrok členských států v oblasti digitalizace** podle předem daných kritérií. Na jejich základě pak vypočítá skóre. Metodika se průběžně mění, za rok 2021 sleduje čtyři klíčové ukazatele: lidský kapitál, konektivitu, integraci digitálních technologií a digitální veřejné služby. S celkovým skóre 47,4 ze 100 **Česko nyní zaujímá 18. místo**, členských zemí je přitom 27. Oproti minulému roku si o jedno místo pohoršilo.



Chcete to, o čem tu píšeme, i vidět? Podívejte se na záznam z pořadu:

* [1. část](https://www.ceskatelevize.cz/porady/1126672097-otazky-vaclava-moravce/222411030500116/)
* [2. část](https://www.ceskatelevize.cz/porady/1126672097-otazky-vaclava-moravce/222411030510116/)