---
title: Jak psát lepší texty na Instagram? Odhalte tajemství šéfkuchaře
  pětihvězdičkových postů
author: tereza.kubickova
cover: https://data.cesko.digital/img/clanek-jak-psat-texty-na-ig/jak-psat-texty-na-ig.png
date: 2022-09-08-02-27
slug: jak-psat-lepsi-posty-na-instagram
description: Instagram je jako demi glace z facebookového vývaru. Servíruje
  informace zredukované do efektní, voňavé a oku lahodící prezentace. Sbíhají se
  vám sliny na váš nový šťavnatý post? Nejenže u nás v komunitě Česko.Digital
  (ale i jinde) může tvořit opravdu každý, ale s naší Insta(ntní) kuchařkou to
  navíc bude i michelinská pecka. Takže jaké copywriterské ingredience
  přimíchat, jakým kořením nešetřit a čím naopak nepřesolit?
lang: cs
---
# 1. Začněte tím nejlákavějším z vašeho menu

Instagram je sice primárně **vizuální platforma**, ale s rostoucí konkurencí je třeba sáhnout i po dalších nástrojích a naladit **všechny smysly**. Bez dobře napsaných textů díru do sítě zkrátka neuděláte.

Řekněme, že máte atraktivní fotku, která zlákala oko uživatele a vzbudila zájem o připojená slova. Hned v první větě musíte své vizuální úsilí dále rozvinout. Zaháčkovat uživatele. Nalákat ho na další čtení. Přitom byste se rozhodně měli zaměřit na **potřeby samotného čtenáře**, a ne suše na prezentaci vašeho produktu.

V úvodu zafunguje otázka, vtip, zpochybnění zavedené myšlenky, citát, odkaz na aktuální problém, který čtenáři řeší – a nabídka promptního řešení. Překvapte novým faktem, odhalte tajemství, vsaďte na emoce a příběhy.

![](https://data.cesko.digital/img/clanek-jak-psat-texty-na-ig/img1.png)

Zdroj: [Instagram The Guardian](https://www.instagram.com/guardian/?hl=cs)

<br>

# 2. Zážitková Insta-gastronomie

Pokud chcete, aby vás lidé poslouchali, **vyprávějte jim příběh**. Pokud chcete, aby vám věnovali ještě více času, vyprávějte jim příběh. Příběhy upoutávají, jsou zapamatovatelné a hlavně vzbuzují emoce. Lidský mozek si prostřednictvím příběhů uchová 70 % informací a prostřednictvím emocí 95 %.  

Díky emocím vytváříte u čtenáře **pocit propojení**. Lidé přicházejí na sítě hledat emoce a konflikty, chtějí číst příběhy, které souzní s jejich hodnotami. Měli byste proto vytvářet příběhy, které trefně zahrají na struny jejich vlastních hodnot. Přitom však mějte neustále na paměti charakter vašeho brandu.

Váš příběh musí mít:

* **hrdinu** – můžete to být vy, váš produkt, služba, váš zákazník, který vyřešil svůj problém díky vaší značce,
* **strukturu** – úvod, zápletku, řešení,
* **soudržnost** – logickou návaznost,
* **blízkost k reálném světu** – popište proces, vaše zkušenosti, pocity, v nichž se mohou čtenáři sami najít.

Při práci na svém písemném sdělení byste se tedy měli soustředit na to, jaké konkrétní výrazové prostředky, strukturu a strategie můžete použít, abyste uživatele emocionálně zainteresovali a získali jeho ochotu reagovat.

![](https://data.cesko.digital/img/clanek-jak-psat-texty-na-ig/img2.png)

Zdroj: [Instagram Starbucks](https://www.instagram.com/starbucks/)

<br>

# 3. Hutný vývar z (podmanivého) jazyka

Na vyvolání zájmu a touhy číst dál máte jen málo času. Jelikož musíte komunikovat efektivně a maximálně využít několika vteřin pozornosti čtenáře, je třeba vědět, jaká slova použít.

## Nechte probublat základní instinkty

Jedná se o podvědomé potřeby, které pocházejí z našeho limbického systému a řídí naše chování, emoce a motivace. Když tyto instinkty necháte prosáknout do svého příspěvku, docílíte toho, že **čtenář bude reagovat**. O co se přesně jedná?

* **Pud sebezáchovy** – sem patří touha po fyzickém zdraví, bezpečí a bezpečném prostředí. (Pst! Proto jsou blogy o jídle a životním stylu tak populární.)
* **Sociální vztahy** – kreativita, akce, osobní hodnota, status, přijetí.
* **Sexuální instinkt** – vztahy, vazby, adrenalin, lidé, atraktivita.

Používejte sugestivní slova (tedy slova, která jsou podmanivá, působivá, poutavá, emočně zabarvená), vzbuďte u čtenáře dojem, že může váš příběh prožít **všemi smysly**, že je u vašeho postu fyzicky přítomen. Sdílejte interaktivní obsah, kvízy, karusely, testy.

Pomozte uživatelům najít odpovědi, nabízejte **strategie, tipy, odkrytá tajemství**, nástroje. Rozezvučte mantru „dokážeš to“. Většina lidí hledá snadný způsob, jak něco vyřešit nebo dokázat, proto používejte slova jako ***snadno, rychle, zvládnete to sami***.

Zapojte smyslová slova, vyhněte se suchým faktům a sdělením. Excitujte všechny smysly:

* **zrak** – slova jako: třpytivý, gigantický, mlhavý;
* **hmat** – nadýchaný, křehký, hladký;
* **vůně a chuť** – voňavý, šťavnatý, lepkavý;
* **zvuk** – bzukot, hřmot, šum;
* **pohyb** – rezonující, trhaný, stoupající.

## Rozvoňte neuro bylinky

Jde o psychologický efekt konkrétních slov a zvuků na lidský mozek. Pokud bude váš text obsahovat vhodná slova ve specifickém pořadí a na správném místě, stanou se pro čtenáře mentální kotvou.

* Používejte **aktivní slovesa** (vyhněte se trpnému rodu) a **barvitá příslovce** (ne obyčejné „rychle“, ale  třeba „bleskově“, „v cukuletu“).
* Zařaďte **lichá čísla** a **efektní přídavná jména** (ne „krásný“, ale „dechberoucí“, „ohromující“).
* Zapojte **smyslová slova** a fonosemantiku (viz smysly výše).
* Pohlídejte si návaznost textu a **provázanost myšlenek**.
* Zvažte stylistické prostředky, jako je například **opakování, metafory, kontrast**.

## Přidejte šafrán emodži a hashtagů

Příliš mnoho (různorodých) emotikonů může vaší komunikaci spíše uškodit.

Emotikony sice dolaďují sdělení a na Instagramu jsou žádoucí, vždy je ale volte tak, aby přirozeně **souzněly s image vaší značky**. Není na škodu zamyslet se, jaký soubor emotikonů vaší značce vyhovuje, a ten konzistentně používat (ale obměňovat). Takže všeho s mírou. A s rozumem.

Hashtagy zvyšují viditelnost všeho příspěvku a pomáhají **oslovit širší publikum**. Na Instagramu se nejčastěji používá **jeden až tři hashtagy**. Můžete jich ale přidat i víc a připojit je pod příběh. Toto řešení se zdá být vhodnější, protože vyprávění pak sálá větší autenticitou, hashtagy neodvádějí pozornost od samotného obsahu, text se snáz čte a líp zapůsobí.

<br>


# 4. Osvědčený trojobal „preview, promise, bridge“

Aneb jak se stát úspěšným stavitelem oslího můstku. Pod neustálou palbou marketingové ofenzivy roste **imunita** a rezervovanost uživatelů **vůči značkám i reklamám**. Pokud chcete, aby jim vaše sdělení proniklo pod kůži, opět pomůže se zamyslet, jaké emoce chcete vyvolat. Jakmile znáte cíl a prostředek, potřebujete ten **správný, logikou vyztužený a emocemi stabilizovaný oslí můstek**.

Jak tedy efektivní struktura PPB vypadá v praxi?

**P – preview**, neboli náhled. Už víme, že musíme zaujmout rychle. Zeptejte se v úvodu čtenáře, jestli má stejný problém, jaký jste řešili i vy. Řekněte, co mu nabízíte. Co mu příspěvek přinese? Jakou osobní výhodu mu prezentujete?

**P – promise**, tedy slib. Sdělte, jak čtenářův problém vyřešíte. Co bude výsledkem? Na co se může těšit?

**B – bridge** – vytvořte logický můstek k vašemu [CTA](https://www.mioweb.cz/slovnicek/cta/) (čtěte dál, reagujte, navštivte odkaz, zaregistrujte se,…)

![](https://data.cesko.digital/img/clanek-jak-psat-texty-na-ig/img3.png)

Zdroj: [Instagram The Klog](https://www.instagram.com/theklog/)

<br>

#  5. Osolte přidanou hodnotou

Další přísada pro lepší chuť a **větší [engagement](https://slovnik.seznam.cz/preklad/anglicky_cesky/engagement)**. Holá fakta a suché statistiky na Instagramu nefungují. Nabízejte tipy a triky, sdílejte edukativní obsah, poskytněte čtenáři přehledné instrukce.

Pokud bude mít váš příspěvek přidanou hodnotu, daleko pravděpodobněji se bude dále sdílet. Uživatel se totiž pokaždé ptá **„Co to přinese mně?“**. Tohle mějte při svém psaní vždycky na paměti.

<br>

# 6. Na podnose autenticity

**Trendem** na Instagramu **je autenticita**. Je to další z nezbytných přísad úspěšného postu. Čtenář chce vědět, co se u vás právě děje, chce vám nahlédnout pod pokličku. Autentičnosti docílíte opět **spojením vhodných slov do žádoucích emocí**. 

Jen 29 % uživatelů je starších 35 let, nejpopulárnější je mezi lidmi ve věku od 15 do 29 let. Komunikují rychle, zkráceně, vnímají jednodušeji. Většinou udrží pozornost jen chvíli. Příliš dlouhý a rozvláčný text je může odradit stejně jako odborná mluva a marketingová klišé. Vaše příspěvky by proto měly mít **do 300-500 znaků**.

![](https://data.cesko.digital/img/clanek-jak-psat-texty-na-ig/img4.png)

Zdroj: [Instagram Ikea](https://www.instagram.com/ikea/)

Pište **konverzačním tónem**. Mluvte přátelsky, jako člověk, ne jako robot. Používejte činný rod, krátké věty, emodži (patřičně – viz výše) a **odstavce** pro lepší čitelnost a vizuální přehlednost.

Jak být na Instagramu autentičtí:

* Sdílejte **obsah ze zákulisí**.
* Kdykoli můžete, udělujete svůj post **interaktivní** (třeba kvízy, karusely, testy, ankety).
* Na fotkách dbejte na **přirozenost**.
* Mluvte tak, jak **běžně mluvíte**. Používejte slova, která zná každý.
* Myslete na tón vaší značky – Buďte **mladiství**, ale ne dětinští. Chtějte **pobavit**, ale nedělejte šašky. Buďte **sebevědomí**, ale ne namyšlení.

Tak co, chutnalo vám dnešní Insta menu?

Přečtěte si také osvědčené [copy recepty pro Facebook](https://blog.cesko.digital/2022/05/jak-psat-prispevky-na-facebook), podle kterých jsme pro vás upekli minulý blogový článek.

Naším blogem se také brzy rozvoní další vypečené články na téma LinkedIn, Twitter, blog a emailing. Sledujte nás. S námi může být copy šéfkuchařem každý.

*Korektura: [Martin Kasper](http://www.linkedin.com/in/martin-k-0a562021b)*