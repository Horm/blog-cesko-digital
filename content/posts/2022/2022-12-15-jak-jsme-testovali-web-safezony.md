---
title: Jak jsme testovali s dětmi web Safezóny a co jsme si odnesli
author: marketa.horakova
tags:
  - strecha-dusevniho-zdravi
cover: https://data.cesko.digital/img/clanek-testovani-safezona/cover.png
date: 2022-12-15-07-52
slug: jak-jsme-testovali-web-safezony
description: Náš tým Safezóny staví web, kde děti a mladí lidé najdou informace
  týkající se duševního zdraví s odkazy na příslušné organizace. Je ale obsah
  skutečně přínosný pro naši cílovou skupinu? Jsou stránky přehledné? Jsou
  informace srozumitelné?  Abychom se to dozvěděli, bylo nevyhnutelné se o webu
  pobavit přímo s dětmi. Jak testování vypadalo mýma očima
  marketingové  koordinátorky?
lang: cs
---
# Máme obavy

Nebudu lhát, byli jsme nervózní, jak testování dopadne. Ještě před vývojem webu proběhly rozhovory s dětmi o obsahu, a my tak nestavěli na zelené louce. Je však něco jiného se vyptávat a ukázat hotový produkt.

Mezi naše obavy patřilo:

* **Obsah** – Mluvíme dostatečně jednoduše? Nejsou texty dlouhé?
* **Grafika** – Není grafika spíše pro mladší děti? Bude se jim líbit?
* **Navigace** – Budou vědět, kam kliknout?

# Připravujeme testování

Dali jsme dohromady **okruhy témat, které nás zajímaly**, a ty rozpracovali do jednotlivých otázek. 

Zformulovali jsme: 

* **otevřené otázky** (proč/co/jak),
* **otázky jdoucí po extrémech** (Co se ti nejvíc líbí/nelíbí?),
* **kontrolní otázky** (Komu bys stránku doporučil? Jakou známku bys nám dal?),
* **otázky, na něž nám odpovědi přišly jasné** (Jak se vrátíš na úvodní stránku?).

Otázky jsme konzultovali se členy komunity — psycholožkou Annou Marií Rybáčkovou a produktovým manažerem Lukášem Raimem. Dětí, které se mohly s tématem setkat a mít s ním potíže, se ptala přímo naše Product Ownerka Vlaďka s poradenskokoučovacím výcvikem.

# Hledáme děti

Dali jsme si za cíl postavit **testovací skupinu co nejvíce různorodou**. Holky i kluci různého věku navštěvující základní i střední školy, z malého i velkého města. Chtěli jsme web také otestovat s někým, kdo přímo řešil některé z témat, kterým se Safezóna zabývá.

Děti jsme oslovili přes naše kamarády a přes centrum [Anabell](http://www.anabell.cz/). Největší dík patří naší obsahové koordinátorce Míše Vránové, která jich sehnala více než polovinu. **Celkem jsme tak testovali s 12 dětmi**. Každé z dětí mělo k testování samozřejmě **souhlas rodičů**.

# Testujeme

Samotné testování probíhalo **offline i online, na notebooku i mobilním telefonu**. Rozdělili jsme si jednotlivé respondenty, aby každý z týmu slyšel z první ruky, jak na náš web děti reagují. Celkem nás testovalo šest. 

Zhruba v polovině jsme se sešli nad prvními výsledky. Všem se web líbil, až to v nás budilo podezření, že se špatně ptáme. Ještě jednou jsme překontrolovali otázky a pokračovali.

<center>

![](https://data.cesko.digital/img/clanek-testovani-safezona/sheet.png)

</center>

# Vyhodnocujeme

* Všechny poznatky jsme **vložili do [Miro](http://miro.com/) Boardu a sdíleli** mezi sebou. 
* **Připomínky**, které se objevovaly **opakovaně, jsme vytáhli stranou**. 
* Následně jsme si je rozdělili **na ty, které hoří, a ty, které jsou spíše kosmetického charakteru**. 
* Ještě jsme si vytvořili třetí skupinu, a to **Nápady na vylepšení**.

<center>

![](https://data.cesko.digital/img/clanek-testovani-safezona/miro.png)

</center>

Celkově **testování dopadlo velmi dobře**. Dětem se stránky líbily a ohodnotily je jako srozumitelné. Naše původní obavy se úplně rozpustily. Tady je pár citací:

* *„Je to fakt hodně dobře udělaný. Všechno je dopodrobna vysvětlený. Hodně lidí by v tom mohlo najít pomoc.“* (12 let)
* *„Moc se mi líbí ten vizuál, jakože ta grafika.“* (14 let)
* *„Přijde mi, že je pěkně upravená a že není těžké se v ní orientovat, že je to jednoduché.“* (13 let)

# Co mě překvapilo

Mám dlouholeté zkušenosti s rozhovory s dospělými. S dětmi to bylo úplně jiné.

* **Odpovědi byly poměrně jednoduché** v porovnání s tím, na co jsem byla zvyklá u dospělých. „Jo, líbí“ nebo „Vrátím se sem.“ 
* **Nemají problém se čtením textu**, pokud je skutečně zajímá.
* **Udržely pozornost** celou hodinu testování.
* **Na konci se vyptávaly**, kdy to bude spuštěné. :) To bylo další potvrzení, že to, co děláme, má smysl.

Testování webu nám přineslo potvrzení, že jdeme správnou cestou. Zároveň jsme nasbírali komentáře, které nám pomohly stránky vylepšit. Konkrétně třeba upravit call-to-action tlačítko, přidat k logům organizací krátký popisek, co tam po kliknutí děti naleznou, nebo se u pracovních listů poctivě zaměřit na členění obsahu do malých bloků. Na výsledek se můžete podívat na webu [Safezóny](http://www.safezona.cz/).

# Přidej se k nám!

Přiložíš ruku k některému z našich projektů? Třeba jako marketingový koordinátor? Podívej se na [seznam, koho aktuálně hledáme](https://cesko.digital/opportunities). Těšíme se na tebe!