---
title: 5 mýtů o civic-tech
author: michaela.petrova
cover: https://data.cesko.digital/img/clanek-civic-tech/civic-tech-cover.png
date: 2022-08-17-12-28
slug: 5-mytu-o-civic-tech
description: Tento článek byl s dovolením autorky textu Mar Marín přeložen z
  původního anglického znění, pokud se vám lépe čte v angličtině, zaskočte na
  blog Code for All. Článek rozkrývá, co to vlastně civic-tech je, proč je
  potřeba a ukazuje, že ne všechno, co o civic-tech slyšíte, je pravda. Autorce
  děkujeme a přejeme zajímavé (a místy zábavné) čtení!
lang: cs
---
Civic-tech obestírají mýty a předsudky týkající se státní správy, financování, nástrojů a jejich dopadů a dalších oblastí.

Jako člověk s netechnickým zázemím, který se v této oblasti objevil tak nějak náhodou, jsem využila možnosti zeptat se civic-tech komunity na nejčastější (a nejvtipnější) mylné představy, které lidé o jejich práci mají. Vybrala jsem pár ze zmíněných mýtů, jejich pořadí je náhodné.

<center>

![](https://data.cesko.digital/img/dad68fa0.png)

</center>

# Mýtus č. 1 – Civic-tech jsou jenom o technologiích!

Panuje obecné přesvědčení, že nástroje –⁠ ty, které pomáhají vytvářet demokratičtější, transparentnější a na občany zaměřené vlády –⁠ jsou ty, které si prorazí cestu a pozitivně ovlivní společnost.

Nástroje ale představují [pouze jeden díl skládačky](https://codeforall.org/2020/05/27/a-beginners-guide-to-civic-tech/). Aby bylo možné vytvářet inovativní nástroje, je třeba, aby jejich tvorbu doprovázel participační [proces](https://medium.com/code-for-all/civic-tech-as-a-process-a-framework-for-uniting-civic-tech-organisations-d93e5f640106). Je tedy nutné, aby se na tvorbě nástroje podíleli lidé, kteří jej budou dále využívat.

Je také důležité myslet za hranice technologií a nástrojů. Zakladatelka projektu [Small Fires](https://www.smallfires.com.au/) Grace O'Hara [žertuje](https://blog.codeforaustralia.org/to-the-women-of-civic-tech-f5961fd1eda2?gi=ea317d05281c), že „civic-tech je z 90 % o občanských potřebách a jen z 10 % o technologiích; ve skutečnosti to bude ale spíše z 99 % o občanech“. Technické dovednosti jsou nezbytné, ale soft skills (tzv. měkké dovednosti) jsou v této oblasti přednější. Tyto dovednosti se vzájemně doplňují, nemají nahrazovat jedna druhou.

<center>

![](https://data.cesko.digital/img/dad68fa0.png)

</center>

# Mýtus č. 2 – Civic-tech jsou jenom vládní projekty

Digitální technologie sehrály v zapojení lidí do demokratického procesu podstatnou roli. Umožnily a stále umožňují občanům vést vládu k odpovědnosti a zapojovat se do rozhodovacích procesů, což přispívá k prosazování technologií do vládních procesů po celém světě.

Civic-tech se však netýká pouze práce pro státní správu. Spočívá také ve spolupráci s akademickou obcí, občanskou společností a soukromým sektorem. Společně mají pomoci společnosti plně využívat technologie ve veřejném zájmu.

Níže jsou příklady významných civic-tech projektů v Code for All:

* Code for Romania: [Dopomoha](https://dopomoha.ro/en). Každý prchající z Ukrajiny tady najde informace o svém statusu uprchlíka nebo azylu.
* Code for Canada: [Vytváření digitálního tranzitu - Od ozbrojených složek zpět do civilu](https://codefor.ca/blog/hold-caf-tg-human-centred-support-for-military-to-civilian-transition/). Aplikace poskytuje příslušníkům kanadských ozbrojených sil informace a nástroje pro hladký přechod od ozbrojených složek do civilního života.
* Code for Pakistan a Codeando Mexico: [Rámec pro digitální participační procesy vedené občany](https://codeforall.org/2022/01/18/framework-for-digital-citizen-led-participatory-processes/). Společně vyvinutý postup ke zlepšení digitálního úsilí občanů ve správě a zpětné vazbě k vládním politikám a procesům v jednotlivých komunitách.

To je jen hrstka vybraných. Podívejte se na webové stránky členů Code for All a zjistěte více o jejich vytříbených projektech.

<center>

![](https://data.cesko.digital/img/dad68fa0.png)

</center>

# Mýtus č. 3 – Civic-tech a gov-tech jsou jedno a to samé

Oba koncepty v posledních letech získaly na popularitě. Prašť jako uhoď, říkáte si? Je pravda, že ve světě otevřených dat (open data), otevřených softwarů (open-source) a státních služeb zní „civic-tech“ a „gov-tech“ velmi podobně.

Nicméně civic-tech a gov-tech popisují značně rozdílné koncepty, které míří na rozdílné publikum a jejich účel se liší.

Civic-tech se zaměřuje na občany. Spoluředitelka organizace Code for All Lorin Camargo [říká](https://codeforall.org/2020/05/27/a-beginners-guide-to-civic-tech/): *„Mluvíme o technologiích, které mají pozitivní dopad na společnost, ale to není úplně přesné. Civic-tech je o vytváření inovativních občanských nástrojů (ty, které pomáhají udržovat demokratičtější, transparentnější a na občany zaměřené vlády), ale nejen pouze o nich –⁠ jde také o procesy, které provází jejich vznik. Jedním z důležitých aspektů těchto procesů je nutnost zapojení lidí, kteří budou vzniklé nástroje dále používat do vývoje těchto nástrojů.“*

Na druhou stranu u gov-tech jsou hlavními uživateli vlády. Gov-tech zastřešuje daleko širší pole aktivit zaměřených na snahu vytvořit inovativnější, agilnější a na vývoj orientovaný veřejný sektor. Cílí na zvýšení efektivnosti v administraci pomocí digitalizace a vývojem nových nástrojů.

Mohou civic-tech a gov-tech existovat společně? Samozřejmě. Je to právě jejich snoubení, které tolik organizací vyhledává. Jejich kombinace přináší větší zapojení občanů a pomáhá vládám lépe reagovat na problémy, na které občané upozorňují, což vede k upevňování demokratických procesů.

<center>

![](https://data.cesko.digital/img/dad68fa0.png)

</center>

# Mýtus č. 4 – Financování neziskových civic-tech projektů je hračka

Noví investoři začínají objevovat oblast civic-tech. Technologie umožnily vládám přenést své aktivity do 21. století a občané tak mohou lépe přispívat svým dílkem do demokracie.

Obecně se předpokládá, že peněz je zde dostatek (alespoň v soukromém sektoru). Možná právě proto se může zdát, že neziskový civic-tech plave v penězích, bohužel, opak je pravdou. Většina z projektů se neustále soustředí na své vlastní přežití a hledá dlouhodobé spolupráce, aby mohla dále fungovat.

Nad financováním si marně lámou hlavu všechny civic-tech organizace, které mají za cíl využívat technologie k probuzení a udržení aktivní společnosti. Nejlépe to shrnuje [Democracy Lab](https://www.democracylab.org/): *„Technologické nezisky jsou unikáty. Svůj produkt musí nejprve vytvořit a až potom sledovat jeho dopady, což ale nelze dělat bez financování.“*

Nedostatek kapitálu a sponzorů omezuje schopnost neziskových civic-tech organizací růst. [Nadace Knight](https://knightfoundation.org/) společně s [Nadací Rity Allen](https://ritaallen.org/) vydaly zprávu [Škálování civic-tech: Cesty k udržitelné budoucnosti](https://knightfoundation.org/features/civictechbiz/), ve které se zaměřují na širší možnosti financování. Podle této zprávy padá odpovědnost za finanční prosperitu na organizace i sponzory, což je má nutit k bližší spolupráci v oboru a pomocí inkubátorů a akcelerátorů koordinovat své snahy –⁠ to vše se sdíleným financováním a službami.

A když už jsme u toho, Nonso Jideofor, manažer financování a spolupráce v Code for All, sestavil list [Jak na financování civic-tech](https://codeforall.org/2022/01/11/challenges-tips-for-funding-civic-tech/).

<center>

![](https://data.cesko.digital/img/dad68fa0.png)

</center>

# Mýtus č. 5 – Civic-tech vyřeší všechny naše problémy!

Abrakadabra! Ne, civic-tech bohužel nedokáže vyřešit všechny občanské problémy.

Luke Jordan napsal ve svém průvodci [Nestavte to. Průvodce pro civic-tech praktiky](https://mitgovlab.org/resources/dont-build-it-a-guide-for-practitioners-in-civic-tech/) tuto poučnou a svěží myšlenku:

<center>

Pokud to nemusíte vytvořit, tak to nevytvářejte;

pokud to musíte vytvořit,

najměte si technického ředitele (CTO),

brzy odbavujte, dlouho dozrávejte,

a pokud nemůžete (ale i pokud ano),

obraťte se na tým, kterému věříte,

tvořte hladce a rychle, a

co nejrychleji se propojte a spolupracujte s uživateli.

![](https://data.cesko.digital/img/clanek-civic-tech/img1.png)

</center>

V civic-tech se propojují lidé, technologie a dopady. [Jak zmiňuje Grace O’Hara](https://medium.com/code-for-all/civic-tech-as-a-process-a-framework-for-uniting-civic-tech-organisations-d93e5f640106), dohromady vedou k pozitivní sociální proměně.

Ještě než se vydáte do světa civic-tech, zodpovězte si tyto otázky:

* Jaké hlavní problémy řešíte? 
* Komu budou prospěšné?
* Jaký je proces a metoda k vyřešení daného komunitního problému?
* Jak nová technologie ovlivní řešení problému?

Jak vidíte, civic-tech není věc nebo kupa věcí, ale proces –⁠ [způsob myšlení](https://medium.com/code-for-all/civic-tech-as-a-process-a-framework-for-uniting-civic-tech-organisations-d93e5f640106).

*Korektor Česko.Digital: Petr Hrudka*