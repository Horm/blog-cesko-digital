---
title: Nudným panelovým diskuzím odzvonilo, přivítejte Mastermind
author: michaela.petrova
cover: https://data.cesko.digital/events/mastermind1.png
date: 2022-08-22-05-21
slug: mastermind
description: Prostřený stůl, mikrofony, mechanické pokládání otázek a
  vyslechnutí odpovědí. Nudíte se už teď? Nejste v tom sami. Česko.Digital proto
  ve spolupráci s Q Designers a Avast Foundation uvádí vlastní sérii Mastermind
  – inovativní způsob setkávání lidí z oboru. Jak setkání probíhají?
lang: cs
---
Mastermind je jedinečná akce, kde si účastníci pomáhají navzájem růst. Je zde prostor **položit otázku, představit nápad, zmínit problém nebo potřebu**, se kterou se potýkáte. Na toto téma pak od ostatních dostanete **zpětnou vazbu**, postřehy, nové úhly pohledu a zkušenosti druhých. Při sdílení se společně hledají cesty, jak vyřešit nebo posunout danou tematiku.

# O čem je a není Mastermind 

Koncept Mastermind v Česko.Digital představil [Jindřich Fialka](https://www.linkedin.com/in/jindrichfialka/) z [Q Designers](https://www.qdesigners.co/), který většinu akcí moderuje. Oproti **klasickým panelovým diskuzím**, během kterých se hrstka expertů vyjadřuje k předem daným otázkám, zatímco plný sál **účastníků pasivně poslouchá**, se Mastermind v mnohém odlišuje.

1. Zaprvé předpokládá **aktivní zapojení** všech přítomných, ať už jde o **seniory** s léty praxe nebo **juniory** zajímající se o dané téma.
2. V praxi Mastermind funguje lépe v **malé skupině lidí**, ideální počet je pak **7 až 8 osob**.
3. Účelem celého Mastermindu není předat teoretické postupy krok za krokem, ale **nasdílet různé tipy z praxe** od několika expertů.
4. Senioři mohou nabídnout letité zkušenosti s danou oblastí, junioři zase naopak čerstvý pohled.

# Nebojte se zapojit

Stejně jako panelová diskuze má Mastermind **znalého moderátora**, zaručujícího kvalitu diskuze. Otázky však pokládají sami účastníci. Mastermind má **typicky zaměřené téma** (u nás je to například Scrum Master v remote prostředí, Jak začít v roli Product Ownera apod.), jednotlivci tak mohou položit jednu **konkrétní otázku**, jak řešit nastalý problém či výzvu ve své roli a dostat tipy od jiných kolegů.

Postupně **odpovídají všichni zúčastnění** a jejich odpovědi jsou **omezeny časovým limitem** (1-2 minuty), který mohou, ale nemusí využít. Délku odpovědí, společně s tendencí **držet se tématu a nerozvíjet diskuzi**, má na starosti moderátor.

<center>

![](https://data.cesko.digital/img/clanek-mastermind/mastermind-setkani.jpg)

</center>

# Mastermind 2: Scrum Masteři, spojte se

Ve čtvrtek 21. dubna se konal náš v pořadí druhý Mastermind. Tentokrát se sešlo 11 **[Scrum Masterů a Scrum Masterek](https://cesko-digital.atlassian.net/l/cp/UmN1ZuY7)** z Česko.Digital, soukromého i státního sektoru, kteří se v moderních prostorách [Avastu](https://www.avast.com/) rozpovídali o tom, co to vlastně Scrum Mastering je, co jim přináší, jaké to je být Scrum Masterem v remote prostředí, jaké výzvy jim role přináší a jak se s kterou situací popasovali.

<center>

![](https://data.cesko.digital/img/clanek-mastermind/mastermind-grafika.png)

</center>

*Zdroj: [Cybermedian](https://www.cybermedian.com/pl/scrum-master-how-to-avoid-personal-issues/)*

Účastníci sdíleli radosti i úskalí práce na home office, způsoby motivace (nejen) dobrovolných týmů, **tipy na čtení**, např. [Coaching habit (Michael Stanier)](https://knihy.heureka.cz/coaching-habit-stanier-mb/#prehled/), scrum experimenty, které nevyšly, a způsoby propojení týmů v jiných časových zónách.

*„Měl jsem radost, protože jsme na Mastermindu v č.d šli hodně pod povrch. Řešili jsme věci, které v knížkách nevyčtete. Jak pracovat s motivací týmu, jak nastavovat očekávání, jak na správnou zpětnou vazbu atp. Bavilo mě to i jako moderátora a taky jsem si odnesl kopu inspirace,“* říká moderátor akce Jindřich Fialka.

Atmosféra Mastermindu byla zároveň **uvolněná a přátelská**. Účastníci často zjistili, že jejich problémy či starosti jsou stejné jako u ostatních. V tom leží rafinovanost a inovativnost Mastermindu.

*„Neměl jsem nijak vysoká očekávání, což možná pramenilo z mé první účasti na takovém workshopu. Za sebe musím ocenit přínosnou diskusi a vlastně i fakt, že povětšinou řešíme na projektech obdobné problémy. Nakonec to bylo fajn,“* popisuje Víťa Vlasák, projektový manažer SISTA TA ČR, přínos Mastermindu.

*„"Give Back" a firemní, expertní dobrovolnictví je pro nás jedním ze třech základních pilířů práce Avast Foundation a hodnot v samotné organizaci Avast. Jsme velmi rádi, že poskytováním našich prostor a umožnění expertům z Avast zapojit se do Mastermind eventů můžeme podporovat tuto skvělou iniciativu,“* uzavírá Julia Helena Szymanská, Employee Engagement Manager z [Avast Foundation](https://foundation.avast.com/).

Co z tohoto Mastermindu vyplynulo? Ať pracujete s dobrovolníky, zaměstnanci ve státním sektoru či soukromém sektoru, máte v roli Scrum Mastera podobné výzvy, jak podpořit vznik samořízeného týmu či pracovat s různými potřebami a motivacemi členů týmu.

# Jak se do Mastermindu zapojit?

Setkání se uskutečňuje jenom v rámci komunity a není veřejně přístupné. Jestli chceš absolvovat nějaký Mastermind, napiš naší Delivery Lead Romaně Pokorné na [romana@cesko.digital](mailto:romana@cesko.digital) důvod, proč se chceš zapojit. 

Musíš však působit teď nebo v budoucnu v neziskové či státní sféře a v oblasti agilního řízení (tedy jako Product Owner, Scrum Master, Tech Lead nebo Product Designer), případně jako Agile Coach (i z komerčního světa). Těšíme se na tebe!

*Korektorka: Zuzana Konečná*