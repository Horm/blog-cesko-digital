---
title: Před pandemií téměř nadávka, teď úplně běžná věc. Dobrovolníci radí, jak
  na home office a práci v online prostoru
author: kamila.hrachova
cover: http://data.cesko.digital/img/clanek-jak-na-homeoffice-dobrovolnici/home-office-cover.png
date: 2022-09-27-10-55
slug: dobrovolnici-radi-jak-na-home-office
description: Home office neboli práce z domova ještě do nedávna v mnoha firmách
  spolehlivě fungovala jako červený hadr na nadřízené. Přitom jsem já samotná
  raději vyměnila podstatně lépe placené zaměstnání za jiné se zárukou
  pravidelné práce z domova. Pandemie covid–19 však tuto situaci otočila vzhůru
  nohama. Najednou i tam, kde byla vyžadována 100% přítomnost v kanceláři,
  nebylo na výběr. Dnes je už téměř jisté, že home office se pro většinu z nás
  stane v nějaké podobě běžnou realitou. Právě proto přináším užitečné tipy a
  doporučení pro efektivní práci z domu jak z pohledu odborníků, tak ze
  zkušeností dobrovolníků Česko.Digital.
lang: cs
---
# Kde se vzala a co přesně znamená práce z domova 

První návrhy práce z domova se objevily v USA v souvislosti s **ropnou krizí** již v **roce 1973**. Další vlna přišla v důsledku **teroristických útoků 11. září 2001**. Tehdy se zaměstnanci začali obávat o svoji bezpečnost v místech s velkou koncentrací lidí. Postupně, jak docházelo k rozvoji informačních technologií, se začalo o práci z domova mluvit také v souvislosti se **slaďováním osobního a pracovního života zaměstnanců**. 

V každém případě podle studií realizovaných **v roce 2018** využívalo práci na dálku v České republice pouhých **4–8 % zaměstnanců**. Práce z domova byla považována především za benefit, kterým se hlavně velké společnosti snažili udržet stávající či nalákat nové zaměstnance. 

💡 S touto situací plně koresponduje poměrně skromná právní úprava problematiky. 

V současné době se práci z domova věnuje pouze jedno **ustanovení §317 Zákoníku práce**. To v podstatě vymezuje, že na pracovníka, který nepracuje na pracovišti, se vztahují všechna ustanovení Zákoníku práce, s výjimkou tří oblastí. Jsou to – rozvržení pracovní doby a prostojů, náhrada mzdy při důležitých osobních překážkách v práci a náhrada mzdy za práci ve svátek. Všechna ostatní ustanovení Zákoníku práce se na práci z domova vztahují, a to často způsobuje různé výkladové i praktické komplikace.

<br>

# Jak pandemie změnila home office

Propuknutí pandemie COVID-19 tento stav zcela zásadně proměnilo. Firmy zkrátka neměly na výběr, a tak to, o čem se dlouhé roky jen debatovalo, se uskutečnilo prakticky **ze dne na den**. A to i v odvětvích, u kterých byla práce na dálku do té doby nemyslitelná (např. učitelé, státní úředníci). Odhaduje se, že z domova pracovala až jedna třetina pracujících. 

Ne každý ale doma měl adekvátní technické vybavení a prostředí vhodné pro nerušenou práci. Chyběly **procesy kontroly** práce ze strany nadřízených a řada lidí jednoduše **nebyla na práci z domu zvyklá** (až 40 % s ní nemělo do té doby vůbec žádné zkušenosti). A, i když se my všichni  pravděpodobně nadále potýkáme s různými obtížemi, hlavní rady pro efektivní práci se dají zobecnit.

![](http://data.cesko.digital/img/clanek-jak-na-homeoffice-dobrovolnici/img1.jpg)

<br>

# Praktické tipy na práci z domu

Všechna doporučení, která jsem pro vás našla, se shodují na jednom – **nejdůležitější je vyčlenit si pro práci svůj vlastní prostor**. Místo, které bude jen vaše a bude s prací jasně spojené. Kde vás nebude nic rozptylovat, a tak se vyhnete zbytečné prokrastinaci a odbíhání od pracovních úkolů. 

Až budete mít jasno v tom, kde budete pracovat, určete si také, **kdy budete pracovat**. Pokud máte časovou volnost, **stanovte si vlastní pracovní hodiny**. Dobré je vyzkoušet si, v jakou denní dobu jste nejvýkonnější, a pracovní režim tomu přizpůsobit. Naopak v době, kdy vaše výkony klesají, **jděte na procházku** nebo se protáhněte. Provětráte si hlavu, a bude se vám lépe pracovat. 

Aby vám práce nezačala zasahovat do osobního života, důsledně **dbejte na to, abyste práci ve vymezený čas dodržovali**. Když začnete některý den brzy ráno videokonferencí, skončete s prací dřív. To samé platí i o nastavených pauzách. Tím, že si je budete cíleně zkracovat, naděláte víc škody než užitku. Pokud víte, že to pro vás může být problém, **využijte online stopky** např. [Timer Tab](https://www.timer-tab.com/), které vám vždy připomenou, že je čas dát si od práce pauzu. 

<br>

# Technologie, které vám pomohou být na home office efektivnější

> **ONLINE MEETINGY**: Videokonference jsou zřejmě nejpoužívanějším nástrojem pro práci na dálku. Pandemie ukázala, že i když výhradně virtuální jednání není ideální řešení, velkou část osobních schůzek lze takto bez problémů nahradit. Mezi nejčastěji používanými nástroji pro videokonference, se kterými se můžete setkat jsou **[Zoom](https://zoom.us/), [Teams](https://www.microsoft.com/cs-cz/microsoft-teams/log-in) či Google Meet**.
>
> **ONLINE ÚLOŽIŠTĚ**: Druhým klíčovým nástrojem je sdílení dokumentů a souborů na cloudovém úložišti. S kolegy tak můžete spolupracovat v podstatě stejně, jako když v kanceláři využíváte společný disk na serveru. Pro online sdílení se využívají **Google Disk, OneDrive nebo [Dropbox](https://www.dropbox.com/)**.
>
> **ONLINE CHAT**: Nedostatek kontaktu s kolegy, odzicení a ztrátu týmového ducha vám pomohou částečně nahradit chatovací aplikace. Díky tomu budete mít přehled, na čem kdo pracuje a co se ohledně jakého projektu řeší, skoro stejně, jako byste vnímali hovory v kanceláři. Pro tyto asynchronní konverzace firmy využívají nástroje jako **[Slack](https://slack.com/) nebo Google Hangouts**.
>
> **ONLINE ŘÍZENÍ**: Pokud je vaše práce alespoň z části projektová, neobejdete se bez nástrojů pro jejich řízení. Díky tomuto softwaru budou mít všichni členové týmu přehled o tom, jaké jsou jejich úkoly, termíny a co již bylo splněno. Příkladem může být **[Trello](https://trello.com/), [Asana](https://asana.com/) nebo [Basecamp](https://basecamp.com/)**.  
>
> **ONLINE TO DO LIST**: Abyste neztratili přehled o tom, jaké úkoly už máte hotové a jaké na vás ještě čekají, poslouží vám online to-do seznamy. V nich si můžete hotové věci odškrtávat případně si nastavit upozornění. Využít můžete například **Google Tasks, [TickTick](https://ticktick.com/) či [Todoist](https://todoist.com/)**.
>
> **SOUSTŘEDĚNÍ SE NA PRÁCI**: Nevíte se soustředit při práci? Pomůže vám aplikace **[Forest](https://www.forestapp.cc/)**. Kdykoli se chcete soustředit, zasaďte strom. Strom roste, zatímco se budete soustředit na svou práci. Opuštění aplikace v polovině cesty způsobí, že váš stromek odumře. Na počítači zase můžete použít **[Cold Turkey](https://getcoldturkey.com/)**, který vám zablokuje všechny stránky vyrušující vás od práce.

<br>

# Jak se pracuje v Česko.Digital

V Česko.Digital je práce na dálku a z domova náš denní chleba. Jsme komunita expertních dobrovolníků, kteří ve svém volném čase pomáhají státu i neziskovým organizacím. Už je nás přes 5 tisíc a fungovat jinak než na dálku by ani nebylo možné.

Tomu také odpovídají **[naše hodnoty](https://cesko-digital.atlassian.net/l/c/HPmh4KK9)**, kterými se řídíme a nástroje, které používáme:

* Jsme otevřená a transparentní organizace, a proto si zakládáme **na otevřeném přístupu k datům a otevřené komunikaci**. Asynchronní schůzky a většina informací jsou proto přístupné všem.
* Naší podstatou je dobrovolnictví, a tak se snažíme, aby se **mohl zapojit opravdu každý**, kdo má zájem, bez ohledu na to, kde se právě nachází a kdy se mu hodí pracovat. Neklademe proto žádné překážky, jako je povinná docházka do kanceláře.
* Jsme efektivní, a proto volíme **nejvhodnější typ komunikace i schůzek**, s respektem k druhým a využíme pro ně elektronické nástroje. Jsme **profesionální**, a k tomu nám nejlépe slouží **nové procesy a technologie**.

Po praktické stránce tvoří základ práce Česko.Digital **komunikační nástroj Slack**, kde najdete komunikační vlákna týkající se obecných témat č.d i vlákna ke konkrétním projektům. Vše, co není soukromé, se píše veřejně do příslušných kanálů. Slack využívají členové komunity také pro soukromé zprávy. Kateřina Kocianová, která dlouho působila na pozici Project & Care Coordinator Česko.Digital, k efektivní práci s touto aplikací dodává: *„Co se týče Slacku, tak mám **vypnutá upozornění pro všechny kanály, které nepotřebuji sledovat**. Také se mi osvědčila funkce **Add to saved items s připomenutím**. A když nejsem u počítače, vždy si nastavuji **status Away**.“*

![](https://data.cesko.digital/img/clanek-jak-na-homeoffice-dobrovolnici/slack.png)

Pokud je potřeba naplánovat si online schůzku s koordinátorem či dalšími dobrovolníky, Kačce i Terézii Palaščákové, Content Lead Česko.Digital, to usnadňuje plánovací nástroj **[Calendly](http://calendly.com/)**, kde mají vyznačené své časové možnosti a zájemce si může přímo poptat a naplánovat nějaký z termínů.

![](https://data.cesko.digital/img/clanek-jak-na-homeoffice-dobrovolnici/call-s-terkou.png)

Obě také nedají dopustit na **veřejný kalendář Google**. V něm mají uvedené všechny termíny a deadliny, které nesnesou odkladu a také dobu, kdy nejsou dostupné, protože se věnují hluboké práci nebo mají svůj osobní čas.

Pro sledování projektů slouží nástroj **[Trello](http://trello.com/)**, kde má každý konkrétní úkol svoji kartu s přiřazením zodpovědných osob. Každý dobrovolník si zde plní vlastní úkoly, přesun  do další fáze projektu mají na starost výhradně koordinátoři.

![](https://data.cesko.digital/img/clanek-jak-na-homeoffice-dobrovolnici/trello.png)

Pro sdílení podkladů využíváme služby **Google Disku**, kam mají přístup všichni ti, kteří dané podklady potřebují pro práci. Vývoj samotných aplikací probíhá ve webových programovacích nástrojích a využíváme také **[GitHub](https://github.com/cesko-digital)**. Veškeré souhrnné informace o organizaci nebo projektech najde každý na tzv. **[wiki Česko.Digital](https://cesko-digital.atlassian.net/wiki/spaces/CD/overview?mode=global)**.

Dobrovolný redaktor Filip Šula považuje za nejdůležitější, že **vždy ví, na koho se může obrátit**. Také oceňuje, že práce je interně transparentní. *„Všechny informace potřebné k práci najdu na oficiálních stránkách, ve vláknech ve Slacku i v jiných pracích na různých projektech. Vím, kde co najdu a mám dost prostoru udělat si práci podle sebe. Česko.Digital funguje tak, že sice vždycky najdete ochotnou pomoc v každé sféře organizace, ale zároveň odvedete dobrou práci sami za sebe.“*

V Česko.Digital je důležitější plnění stanovených termínů, než práce ve vymezený čas. Díky tomu má každý **možnost sladit práci a svůj osobní život**. Kateřina toto potvrzuje a přidává jedno vlastní doporučení: „*Home office si řídím podle svých aktuálních potřeb. Někdy začínám s prací ráno a jindy až odpoledne. Taky se snažím netrávit obědy u počítače, i když to k tomu svádí.“*

<br>

# Co nás čeká dál

Mezi práci z domova a pokles produktivity rozhodně není možné dávat rovnítko. Naopak. Práce na dálku znamená pro řadu lidí skvělou příležitost jak sladit osobní a pracovní život a tím dosáhnout také vyšší celkové životní i pracovní spokojenosti. **Odvádějí tak lepší pracovní výkony** než ti, kteří v práci spokojení nejsou.

A data toto potvrzují. Z uskutečněných průzkumů v zemích střední a jižní Evropy včetně ČR vyplývá, že **48 % zaměstnanců by preferovalo kombinaci práce z domova s prací v kanceláři**. Při práci z domova oceňují lidé především možnost kontroly nad organizací práce. Pro práci v kanceláři zase hovoří hlavně sociální interakce s kolegy, kterou během práce na dálku postrádali, rychlejší a efektivnější přenos informací v týmu a intenzivnější budování firemní kultury. 

Také ze strany firem panuje obdobné přesvědčení. Hybridní formu práce, tedy kombinaci práce z kanceláře a na dálku, plánuje i po konci pandemie zavést 79 % z nich.

Vše tedy nasvědčuje tomu, že práce na dálku přestane být definitivně vnímána jako benefit a stane se nedílnou součástí našich životů. Pokud to bude i váš případ, můžete využít některé z našich doporučení a docílit tím ještě efektivnějších pracovních výkonů než dosud.

<br>

Korektor: [Martin Kasper](http://www.linkedin.com/in/martin-k-0a562021b)