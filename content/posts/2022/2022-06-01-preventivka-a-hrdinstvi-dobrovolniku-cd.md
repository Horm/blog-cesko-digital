---
title: Preventivka a hrdinství dobrovolníků – když děláte aplikaci s takovým
  nadšením, že tomu obětujete i spánek
author: katka
tags:
  - loono
cover: http://data.cesko.digital/img/clanek-preventivka/preventivka-cover.png
date: 2022-06-01-02-43
slug: preventivka-a-hrdinstvi-dobrovolniku-cd
description: Kdy mám jít na preventivní prohlídku k lékaři? Kde je nejbližší
  lékař specialista v okolí? Tyto otázky vám pomůže zodpovědět nová aplikace
  Preventivka, která byla tvořena s velkým nadšením. K čemu přesně slouží, jak
  vznikla a co o ní říkají naši expertní dobrovolníci, kteří pracovali na jejím
  vývoji?
lang: cs
---
Za nápadem na aplikaci Preventivka stojí nezisková organizace **[Loono](https://www.loono.cz/)**, která spojuje mladé lékaře, studenty medicíny a další profesionály, kteří věří v důležitost prevence. Loono má za sebou již několik kampaní **zaměřených právě na prevenci**, z nichž asi nejznámější je kampaň **[\#prsakoule](https://www.loono.cz/prevence/samovysetreni)**.

Loono se snaží neustále zvyšovat povědomí lidí o prevenci. A proto vznikla idea vytvořit aplikaci, která uživatele **provede péčí o zdraví, vyhledá lékaře v okolí, poradí, na jaké preventivní prohlídky mají chodit, a pohlídá termíny**. To vše srozumitelnou formou. Šedesát procent lidí totiž  neumí vyhledávat informace týkající se zdraví a aplikovat je v životě, praktického lékaře navštěvuje pouze každý 4. Čech a 53 % lidí si vyhledává informace o svém zdraví na internetu.

Po **15 měsících** usilovné práce našich expertních dobrovolníků a za finanční podpory [Nadace PPF](https://nadaceppf.cz/) **je aplikace na světě.**

<br>

## Otakar, Jana, Martin, Radek, Matěj, Martin, Lukáš, Adéla a Martin

To není začátek úlohy ze SCIO testů nebo nějaká slovní hříčka, ale jména **9 našich expertních dobrovolníků**, kteří se s námi podělili o své zážitky s projektem a díky jejichž večerní a víkendové práci je Preventivka skutečně na světě.

Designer digitálních produktů a team leader [Otakar Hyps](https://www.linkedin.com/in/otakarhyps/), vývojář mobilní aplikace [Martin Macek](https://www.linkedin.com/in/martinmacek/), mentor a markeťák [Lukáš Přikryl](https://www.linkedin.com/in/lukasprikryl/) a Scrum Masterka [Adéla Kalusová](https://www.linkedin.com/in/ad%C3%A9la-kalusov%C3%A1-192a6311b/) byli již nějakou dobu aktivní na Slacku Česko.Digital, když se objevila nabídka na spolupráci v projektu pro Loono. Neváhali. Skoro všichni tuto organizaci znali, líbily se jim jejich aktivity a nadšení lidí z Loono pro práci. Jak říká backend vývojář [Radek Poskočil](https://www.linkedin.com/in/radek-poskocil/):  ***„Mít možnost pomoci s osvětou a prevencí a někomu třeba zachránit život, to je krásné poslání."***

Dalšího specialistu -- IT analytičku [Janu Hejnovou](https://www.linkedin.com/in/jana-hejnov%C3%A1-62401050/) oslovilo přímo Česko.Digital. Zrovna řešila v rodině zdravotní obtíže způsobené zanedbáním preventivní péče: „Takže mi přišlo sympatické, že by aplikace mohla někomu pomoci nedostat se do situace, ve které jsem se ocitla já."

U Otakara bylo motivací dokonce vyhoření v zaměstnání: „*Byl jsem v práci částečně vyhořelý a neviděl důvod, proč bych měl dál pracovat na designu systémů, které mi nedávaly smysl. **Chtěl jsem tvořit něco, co má smysl pro celou společnost.** A tak to všechno najednou zapadlo do sebe. Otevřel jsem ve správnou chvíli tu správnou nabídku, přihlásil se a Česko.Digital s Loono si mě vybrali."*

![](https://data.cesko.digital/img/clanek-preventivka/otakar-loono.jpg)

Motivace těchto expertních dobrovolníků připojit se k projektu je tedy různorodá. Společně vytvořili tým, který kromě odborných znalostí spojuje chuť naučit se něco nového a pracovat na projektu se společenským dopadem. Jak to okomentoval Flutter vývojář [Matěj Žídek](https://www.linkedin.com/in/matej-z/): ***„Samotný tým je seskládaný z opravdu zajímavých, milých a zkušených lidí, které kdybyste chtěli hledat, tak byste fakt nenašli."***

<br>

## Pracovat jako dobrovolník neznamená nedostat za svou práci nic na oplátku

Všichni pracovali na projektu jako dobrovolníci a každý z nich prací na něm něco získal. I když to nebyl plat. Shodují se na tom, že pracovat v týmu nadšených lidí je opravdu obohacující, a jak říká Martin Macek, i efektivnější: *„Jako obohacující považuji práci s tak skvělým týmem. Jsou to lidé, kteří opravdu chtějí pomáhat, a to jde vidět i při fungování týmu. **Věci řeší, protože můžou, a ne protože musí.** Každý se snaží dělat svoji část dobře, což jinde nebývá vždy pravidlem."*

![](https://data.cesko.digital/img/clanek-preventivka/loono-meetup.jpg)

Podobně to vidí i [Martin Georgiu](https://www.linkedin.com/in/martin-georgiu/), který má na starosti mobilní vývoj aplikace: *„Dobrovolnická práce mě vždycky fascinovala, nicméně až s tímto projektem jsem pochopil, že **když se sejde parta fakt nadšených lidí s jasným záměrem a vizí**, kteří navíc chtějí dělat něco dobrého ve svém volném čase, **tak to je nesmírně obohacující zážitek, který přináší super výsledky, o dobrém pocitu nemluvě.**"*

Takové nadšení strhlo i vyhořelého Otakara, který v rámci studia informací pro potřeby aplikace získal certifikát: *„**Myslím, že dobrovolničení mi vrátilo nadšení pro moji práci.** Moje nadšení bylo podstatně menší v době, kdy jsem se cítil vyhořelý ve své staré práci. **Co je v životě víc, než když ti něco dělá takovou radost, že tomu obětuješ i spánek?** Co se týká znalostí, tak jsem se toho dost naučil o vývoji mobilní aplikace pro veřejnost. Dost jsem zlepšil svoje znalosti v návrhu herních principů. Než jsem gamifikaci naší aplikace navrhl, přečetl jsem o tom dvě knížky a získal **certifikát od Interaction Design Foundation**. Naučil jsem se, jak pracovat s týmem designérů jako leader týmu. Moc mě baví se starat o moje designéry a vidět, jak se den ode dne zlepšují."*

![](https://data.cesko.digital/img/clanek-preventivka/loono-tym.jpeg)

Všichni nasbírali spoustu zkušeností, profesně povyrostli, naučili se pracovat s novými nástroji. Koukali pod ruce kolegům na stejných pozicích a měli možnost posoudit, jak tu samou práci dělají jiní.

A všichni mají větší povědomí o prevenci. Jak to komentuje Martin Macek: *„Mimo jiné při práci na appce pracuji s informacemi o prevenci pro obě pohlaví a v poměrně širokém rozsahu. Najednou tak **vím o prevenci věcí, o které bych se jinak nezajímal**. Důsledek to má i takový, že najednou žádné věci okolo vlastního zdraví nejsou tabu, ale spíše osobní zodpovědnost --⁠ možná až samozřejmost."*

<br>

## Konec dobrý, všechno dobré?

Zda se skutečně vše povedlo, se ukáže po tom, co aplikaci začnou používat reální uživatelé. Práce na vývoji Preventivky ale ještě není u konce, jak říká [Martin Ladecký](https://www.linkedin.com/in/martin-ladecky-9366ba5/): *„**Ciele sú nekonečné.** Mať veľa ľudí, ktorí aplikáciu používajú a pomáha im. Aplikácia sa dá zlepšovať --⁠ napríklad zapojovať lekárov, poisťovne, motivácia, môžeme pridať herné prvky. Takže o prácu je postarané."*

<br>

**\> Aplikaci Preventivka si můžete stáhnout na Google Play nebo App Store.**

👉 [Stáhni si aplikaci na Google Play](https://play.google.com/store/apps/details?id=cz.loono.app)

👉 [Stáhni si aplikaci v App Store](https://apps.apple.com/cz/app/preventivka/id1573646003?l=cs)

![](https://data.cesko.digital/newsletter/34/preventivka-nl.png)

<br>

**\> Chceš také zažít radost z práce v některém z našich dobrovolnických projektů? Podívej se na nabízené pozice na [Portálu dobrovolníka](https://cesko.digital/dashboard).**

*Korektorka: Kateřina Strnadová*