---
title: 4 dobrovolnice, které Česko.Digital posunulo v kariéře
author: jindrich.oukropec
cover: http://data.cesko.digital/img/4-dobrovolnice-clanek.png
date: 2022-05-10-01-03
slug: 4-dobrovolnice-ktere-cesko-digital-posunulo-v-kariere
description: V Česko.Digital jsme zavedli pojem expertní dobrovolník. Znamená
  to, že svou práci umíte skvěle a svoje zkušenosti přenášíte i do rozvíjení
  dobrovolnických projektů. Funguje to ale i naopak. Přečtěte si čtyři příběhy
  dobrovolnic z naší komunity, kterým zkušenosti z Česko.Digital pomohly k
  profesnímu růstu.
lang: cs
---
V komunitě Česko.Digital můžete potkat kdekoho. Učitelky, lékaře, ředitele, advokáty,  programátory, designéry, studenty i mámy na mateřské. Potkávají se na projektech, do kterých vnáší svoje know-how. Dělají to pro lepší Česko, ale také proto, že jim zapojení do projektů otevírá nové obzory. Svoje příběhy o tom, jak může dobrovolnictví pomoci v pracovním životě, sdílí [Šárka Rauchová](https://www.linkedin.com/in/sarkadolezalova/), [Lucia Poláková](https://www.linkedin.com/in/lucia-pol%C3%A1kov%C3%A1-17327aa0/), [Kačka Beranová](https://www.linkedin.com/in/kate%C5%99ina-beranov%C3%A1-b2a73a227/) a [Klára Podpierová](https://www.linkedin.com/in/klara-podpierova-aa100684/). 

<br>

## Přechod na remote office díky Česko.Digital zvládla hravě 

Šárka Rauchová je markeťačka, zvyklá na každodenní zápřah kancelářského života –⁠ koloběh schůzek, telefonátů a e-mailů. Mezi expertní dobrovolníky se zapojila na mateřské, aby si ve chvílích volna mohla zaměstnat hlavu jinými než maminkovskými úkoly. Jako koordinátorka projektu [Inovace zpravodajského storytellingu](https://cesko.digital/projects/inovace-zpravodajstvi) se starala o to, aby všechno klapalo, jak má. 

„Česko.Digital pro mě znamenalo přechod do úplně nového způsobu práce, která probíhá pouze online, asynchronně a s lidmi, které jsem nikdy předtím neviděla a neznala. Byla to obrovská změna a rozhodně obrovská výzva,“ pochvaluje si Šárka s tím, že zkušenosti s remote nástroji a způsobem práce na dálku jí pomohly nastoupit jako Senior CX Specialist do Avastu, kde už více než polovina lidí pracuje jen vzdáleně. 

Koordinovat jakýkoliv projektový tým na dálku vyžaduje pořádnou dávku disciplíny. Podle Šárky bylo i přes nadšení dobrovolníků výzvou udržet jejich pozornost i během dovolených nebo vánočních prázdnin. V projektech č.d tomu ale pomáhá propracovaný systém online nástrojů, jako je Slack, Miro, Google Docs nebo Jira. Díky tomu mohla Šárka koordinovat projekt Inovace i na dálku z domu a mít o něm podrobný přehled. Nástup na remote pozici v Avastu pak pro ni nebyl ničím novým a složitým. 

„U remote práce je velmi důležité si uvědomit, že je výhodné a správné být otevřený ohledně svého uvažování a jednání. Snažím se na to myslet a  při komunikaci s kolegy zohledňuji to, že ne všichni vědí to, co já, a mají dostatečný kontext,“ připomíná Šárka. 

<center>

![](https://data.cesko.digital/img/dad68fa0.png)

</center>

## Z mateřinky do Národního pedagogického institutu

Kateřina Beranová je původní profesí učitelka v mateřské školce. Dnes už ale pracuje jako copywriterka a také jako projektová koordinátorka webinářů v Národním pedagogickém institutu (NPI). Z pozice expertní dobrovolnice tak díky projektu [Učíme online](https://www.ucimeonline.cz/) přešla do NPI jako zaměstnanec. Pomohly jí k tomu zkušenosti, které nasbírala při koordinování projektu v >č.d.

„Ocenila jsem transparentnost, která tady funguje. Nebyla jsem zvyklá všechno řešit přede všemi, viděla jsem to jako takovou slabost a ze začátku si připadala trapně, když jsem se na něco ptala. Myslela jsem si , že se na mě budou všichni dívat stylem ‚vždyť je to tak samozřejmý‘. To se ale nekonalo. Nikdo se takhle nechoval. Tady se vždycky najde někdo, kdo pomůže, a není špatně, že něco nevíte. Horší je, když se nezeptáte,“ říká Kačka o svých zkušenostech z č.d. „Předtím jsem pracovala ve státním sektoru. Spousta byrokracie. Tady? Máme též pravidla, ale jednoduchá, které nemá nikdo potřebu obcházet. V Česko.Digital jsem se naučila používat nové nástroje, které mi pomohly být efektivnější, což je žádoucí, ať děláte cokoliv.“

Projekt Učíme online vznikl na jaře roku 2020 jako průvodce pro učitele při distanční výuce. Jeho obsahem byly webináře pro učitele, sbírky techniky pro děti, pomoc s přechodem na online výuku. Když jsme ho v roce 2022 předali pod záštitu NPI, koordinátorka Kačka Beranová přešla pod křídla NPI spolu s projektem. Stará se tam o webináře, spravuje sociální sítě, pečuje o dobrovolníky a hledá nové.

<center>

![](https://data.cesko.digital/img/dad68fa0.png)

</center>

## Nástroje a nadšení z komunity si bere i do práce

Klára Podpierová se věnuje projektovému managementu a digitálním transformacím. V č.d je projektovou koordinátorkou [Učíme online](https://www.ucimeonline.cz/), je prvním a posledním člověkem, se kterým přijdou do kontaktu lektoři webinářů. Dobrovolničení v komunitě ji nasměrovalo k nové práci, ve které se zaměřuje na business analýzu a řízení projektů v oblasti umělé inteligence (AI).

„Díky dobrovolnictví se mi změnilo myšlení i hodnoty. Chci pracovat na projektech, které mají smysl, a teď už vím, že to opravdu jde,“ shrnuje Klára, co si odnesla z č.d. „Práce na projektech byla skvělou přípravou na novou projektovou a sales roli, do které jsem se chtěla posunout.“

Kromě toho, že zkušenost z č.d pomohla Kláře zaměřit se na věci, které jí dávají opravdu smysl, změnil se také přístup, se kterým se vrhá do nových pracovních výzev. „Nakoplo mě to nejen změnit práci, ale začít propagovat transparentnost, užitečnost a udržitelnost. Jsou to věci, o kterých všichni víme, že jsou potřeba, ale až v č.d jsem je reálně viděla v praxi.“

<center>

![](https://data.cesko.digital/img/dad68fa0.png)

</center>

## Díky Jehlomatu si troufla na práci v softwarové firmě

Lucia Poláková díky projektu [Jehlomat](https://jehlomat.cz/) v č.d poznala, jak funguje vývoj aplikací. Otevřely se jí dveře do světa, který jí do té doby připadal jako vzdálená galaxie. Dnes pracuje pro technologickou firmu v oblasti automotive.

Jako koordinátorka v Jehlomatu získala spoustu zkušeností. Nabírala nové členy vývojářského týmu, organizovala hack-day pro vývojáře, komunikovala s právníky ohledně GDPR. Osahala si profesi vývojářů a díky tomu si troufla poslat CV do softwarové firmy. Přijali ji po prvním kole.

„Už před vstupem do č.d jsem pomáhala v nezisku, takže k dobrovolnictví mám velmi blízko. Česko.Digital mě ale lákalo z pohledu digitalizace, chtěla jsem se přiučit tomu, jak se tvoří technologie v přímém přenosu,“ shrnuje Lucia své dobrovolnictví. „Dodalo mi to odvahy ucházet se o práci v technologické firmě, kam bych si nikdy dřív poslat životopis netroufla. Pomohlo mi to také zapracovat na time managementu a konzistentnosti v práci. Myslím, že je to hlavně díky pocitu zodpovědnosti komunikovat projekt, na kterém vám záleží, do komunity i ven.“

<center>

![](https://data.cesko.digital/img/dad68fa0.png)

</center>

## A co váš příběh? 

Stát se součástí komunity Česko.Digital není vůbec složité. Stačí se podívat na stránku [Přidej se k nám](https://cesko.digital/join). Záleží jen na vás, kolik času chcete dobrovolnictví věnovat,  jak moc chcete být aktivní a do jakých [projektů](https://cesko.digital/projects) se chcete zapojit. I kdybyste si chtěli atmosféru a způsob práce v komunitě osahat, jste tu vítáni! 💙