---
title: Svět je v krizi. Komunity sehrávají čím dál důležitější roli a ČR není výjimkou
author: lenka.moravcova
tags:
  - stojime-za-ukrajinou
  - ucime-online
cover: http://data.cesko.digital/img/clanek-svet-je-v-krizi/cover.png
date: 2022-06-09-04-16
slug: svet-je-v-krizi-komunity-sehravaji-dulezitejsi-roli
description: "Člověk by mohl mít pocit, že jedna katastrofa nahrazuje další. I
  takové situace mobilizují síly a probouzí komunitní světy. Nespokojenost s
  děním kolem sebe podporuje rozvoj tzv. občanské technologie, která slouží
  lidem. Komunity zachraňují uprchlíky, hledají jim střechu nad hlavou, najdou
  školku i práci ještě dříve, než se státní mašinérie rozkouká. Co dalšího
  dovedou? Čtěte dál. Ale pozor, může se stát, že budete chtít být toho všeho
  součástí. "
lang: cs
---
Svět se nestihl ani pořádně nadechnout po koronavirové krizi a náhle ho ochromil válečný konflikt na Ukrajině. A už den na to se v dobrovolnické komunitě Česko.Digital semkla stovka lidí, spojili hlavy, ruce, stroje a během 48 hodin vytvořili přehledný [rozcestník pomoci](http://stojimezaukrajinou.cz/) Ukrajině[  ](http://www.stojimezaukrajinou.cz/)spolu s [Tržištěm pomoci](https://www.pomahejukrajine.cz/). Podobných komunit ve světě je více a velmi často kompenzují a napravují zkostnatělost státních procesů nebo institucí. Doplňují a uvádějí charitativní počiny do digitálního světa a tím do obecného povědomí.

## Ani ve světě komunity nezahálí

[Code for Romania](https://code4.ro/en) ve snaze pomoci uprchlíkům z Ukrajiny za méně než 72 hodin dodala podpůrnou a informační platformu [Dopomoha.ro](https://dopomoha.ro/en) ve 4 jazykových mutací a hned následovaly další propojené weby s [poptávkou/nabídkou pomoci](https://sprijindeurgenta.ro/) a [vyhledáváním ubytování](https://unacoperis.ro/en). Komunita navázala na své zkušenosti z doby COVID-19, kdy dodala neuvěřitelných 12 různých řešení,  které využilo více než 59 milionů lidí. Jedním z nich byl i projekt na boj s dezinformacemi.

![](https://data.cesko.digital/img/clanek-svet-je-v-krizi/dopomoha-poster.png)

## Technologická inovace jako bořič strachu a bezmoci

Komunitní řešení nedostatků se zabývá nejen nenadálými událostmi, ale i působením a dopadem v dlouhodobém horizontu. Americká [Code For America](https://codeforamerica.org/), mimo aktuálních řešení s koronakrizí či snahy pomoci Ukrajině, také usilovně pracuje mnoho let na odstranění překážek v zaměstnání, bydlení, zdraví, vzdělávání, zjednodušení dostupnosti a cílení sociální pomoci. Za loňský rok svými počiny pomohli 3,8 milionu lidí s ekonomickým dopadem 4,5 bilionů dolarů.

A co naši slovenští kolegové v [Slovensko.Digital](http://slovensko.digital/)? Ti mají také velmi široké pole působnosti a podílejí se na zlepšení eGovernmentu, skórují technologické projekty státu za účelem větší transparentnosti a upozorňují takto na možná rizika, viz [Red Flags](https://redflags.slovensko.digital/o-projekte), nebo svým občanům usnadňují elektronické úřední záležitosti prostřednictvím [návody.digital](https://navody.digital/) či pomoc s [daňovým přiznáním](https://priznanie.digital/).

Všechny tyto komunity vkládají zkušenosti a know-how tam, kde už malé zjednodušení může mít nesmírný dopad v sociálních či komunitních sférách. A tak se lidé, kteří jsou součástí komunity, podílí na zlepšování světa kolem sebe. Stejně tak, jako se sousedé v jedné ulici domluví a ve svém volnu uklidí přilehlý park a hřiště, kde rádi tráví čas.

## Česko má svou silnou civic-tech komunitu

[Česko.Digital](http://cesko.digital/)  působí v různých oblastech vzdělávání, digitalizace, duševního zdraví, veřejné správy a dalších oblastech jako nezávislý expertní poradce bez ekonomických a politických cílů.

Komunita poskytuje neutrální záštitu a velkou schopnost propojování na správné instituce, vybírání vhodných technologických řešení a zvyšování digitálních kompetencí ať už [neziskových organizací](https://blog.cesko.digital/2022/04/3-neziskovky-ktere-se-diky-know-how-komunity-cesko-digital-posunuly-vpred) nebo dobrovolníků. Zvětšuje tak dopad dobra a zkracuje cestu k řešením, které pomohou změnit Česko k lepšímu a jsou vyvíjeny efektivně a s minimem nákladů.

Další výhodou komunity, je bezesporu její široká základna, kterou tvoří v menšině kmenový tým a z většiny expertní dobrovolníci. Spolu zde působí přes 5000 lidí. Ti mohou kdykoliv naskočit a rovnou se zapojit do některého z projektů, aktivity nebo jen jednorázového úkolu.

Česko.Digital nezapomíná ani na nově příchozí. Nastavuje nástroje a procesy, které nováčkům pomáhají se zorientovat a ideálně rovnou je zapojit. Největší hybnou silou komunity jsou tak lidé a jejich vzájemná kooperace s výjimečnou rozličností rolí a kompetencí na jednom místě.

Oproti klasickému businessu se organizace více zaměřuje na motivaci dobrovolníků, na kterých projekty stojí. Dobrovolnická práce má svá specifika a komunita se hůře zapojuje do nezajímavých, ale potřebných úkolů, nebo náročných pozic s velkým časovým vytížením. Proto je tu placený kmenový tým, který tyto role zastává.

## Komunita jako hnací motor k rychlým i dlouhodobým řešením

Přišel COVID-19, školy se zavřely, málokdo věděl, jak se spojit na dálku. Česko.Digital spustilo [Učíme online](https://www.ucimeonline.cz/). Klíčovou roli v projektu hrálo napojení na technologickou komunitu. Tým Učíme online zorganizoval přes 100 webinářů, předal učitelům a ředitelům know-how, jak efektivně učit na dálku.

Ale jak se připojit, když nemá dítě ani mobil? Následovala [Sbírka počítačů](https://www.ucimeonline.cz/sbirka-pocitacu/) do sociálně slabých rodin. Dnes ji zaštiťuje [Člověk v tísni](https://www.clovekvtisni.cz/). A protože cílem organizace je posouvat zažité, zasadila se o rozvoj systémové spolupráce s [Národním pedagogickým institutem](https://www.npi.cz/) a i nadále pracuje na prosazování dlouhodobých změn ve vzdělávacím systému.

Dalším kritickým momentem pandemie a překonáním chaosu protiepidemických opatření provázel přehledný web [Covid portál](https://covid.gov.cz/), který vznikl díky usilovným dobrovolníkům během dvou týdnů a do 48 hodin ho vidělo čtvrt milionu Čechů. Kromě chaosu v opatřeních nastal chaos i v oblasti ochranných pomůcek. Obrovská sounáležitost a chuť pomáhat se staly hybnou silou projektu[  Dáme roušky](http://damerousky.cz/), který zajistil ochrannou pomůcku pro 600 tisíc lidí.

## Rozcestník pro pomoc Ukrajině potvrdil důležitou roli komunity

S vypuknutím války na Ukrajině opět přišla neuvěřitelná míra solidarity a přinesla obrovské množství nabídek pomoci. Ale nesla s sebou i stinné stránky v podobě zneužití důvěry, např. podvodných žádostí o finanční dary.

Přehled a bezpečnost  přinesl [rozcestník Stojíme za Ukrajinou](https://www.stojimezaukrajinou.cz/), který do 10 dnů navštívilo čtvrt milionu lidí včetně pěti tisíc Ukrajinců. Webová stránka funguje jako přehledný rozcestník, kde na jednom místě zjistíte, jak pomoc dát či jí vyhledat a to i v ukrajinštině, ruštině a angličtině. Dobrovolnický projekt, který svou dynamikou, zkušenostmi a schopností se propojit, předběhl jiné projekty se stejnou myšlenkou.

![](https://data.cesko.digital/img/clanek-svet-je-v-krizi/szu-img.png)

A protože správná transformace spočívá v neustálé akci a reakci, tak v komunitě vznikly další[  nové projekty](https://blog.cesko.digital/2022/03/jake-projekty-pro-pomoc-ukrajine-vznikaji-v-cesko-digital), které řeší pomoc Ukrajincům dlouhodobě a navazují na již rozběhnutý rozcestník pomoci.

## Efektivní pomoc je pomoc dlouhodobá

Válka na Ukrajině a přicházející uprchlíci do České republiky poukazují na další problémy, které v Čechách bylo třeba koncepčně řešit už dávno. „Velkým tématem je podle naší analýzy depolarizace společnosti a způsob, jak se mezi sebou chováme k národnostním menšinám. Hybridní válka, vzestup extremismu a šíření různých dezinformací polarizaci spíše eskaluje. Připravujeme proto v této oblasti první aktivity, oslovujeme aktéry napříč českou společností, kteří nám toto téma pomohou celospolečensky zvednout," vysvětluje Eva Pavlíková, výkonná ředitelka Česko.Digital.

Všechny příklady z domova i zahraničí ukazují, jaká síla a energie plyne z odborné komunity, která má, díky spojení v silnější celek, možnost uvést v život smysluplný projekt a „své" řešení krize, problému nebo vylepšení. A to vše v dohledném horizontu, v plném nasazení a s velkým srdcem.