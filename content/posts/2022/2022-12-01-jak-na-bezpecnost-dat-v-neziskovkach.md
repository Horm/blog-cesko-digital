---
title: Jak na bezpečnost dat v neziskovkách? Odborníci radili na naší nové akci
  Nezisk.Digital
author: lenkab
tags:
  - nezisk-digital
cover: https://data.cesko.digital/img/clanek-jak-na-bezpecnost-dat-v-neziskovkach/jak-na-bezpecnost-dat-v-neziskovkach.png
date: 2022-12-01-06-52
slug: jak-na-bezpecnost-dat-v-neziskovkach
description: "Jak ve vaší organizaci zabezpečujete hesla? Jaké používáte domény
  a hostingy? Na čem jedou vaše maily? Přes které kanály tečou vaše firemní data
  a informace? Jak jsou zabezpečeny přístupy dobrovolníků? Přesně tyhle otázky
  se na účastníky Nezisk.Digital sesypaly od odborníků z Avastu, Sdružení VIA a
  řady dalších expertů na digitální bezpečnost a právo. "
lang: cs
---
Říjen je měsícem kyberbezpečnosti. Jak jsme ho oslavili v Česko.Digital? **Uspořádali jsme spolu s Gen** (dříve Avast) **a [Sdružením VIA](https://sdruzenivia.cz/) akci Nezisk.Digital**. V Praze a Brně se sešli [odborníci na kyberbezpečnost](https://cesko.digital/events/nezisk-digital) se zástupci neziskovek, aby se v malých diskuzních skupinách pobavili o tom, jak vypadá zabezpečení dat, bezpečnostní hygiena na internetu i stav vědomostí o kyberbezpečnosti v neziskovém sektoru. 

# Vyzkoušeli jsme expertní diskuze v malých skupinách

*„Bezpečnost není v malých firmách, neziskovkách ani u soukromých uživatelů moc často skloňována,“* říká **Martin Ladecký**, který se stará o systémy v bance. „*V médiích se občas objeví větší kauzy, které zahrnují ztrátu peněz na bankovních účtech nebo kybernetické útoky na nemocnice, ale o prevenci se nemluví nikdy. Většina organizací, které se Nezisk.Digital v Brně nebo Praze účastní, tuší, že v ochraně dat a systémů nemají zrovna pořádek, většinou ale neví, jak začít. A od toho jsme dneska tady.“* Martin Ladecký usedá spolu s kolegy ke stolkům u diskuzních skupin a začíná první kolo debat na téma kyberbezpečnosti. Zástupci neziskovek si mohli předem vybrat okruhy, které je zajímají, a kterých se chtějí během našeho kyberbezpečnostního dopoledne účastnit. 

![](https://data.cesko.digital/img/clanek-jak-na-bezpecnost-dat-v-neziskovkach/1.jpg)

Program jsme rozdělili do dvou bloků a čtyř témat: **bezpečná komunikace digitálními nástroji, možnosti Google Workspace a Microsoft 365, bezpečný design služeb a základní právní otázky v oblasti digitální bezpečnosti**. U všech stolů v obou městech je plno, hovor hučí i během přestávky na kafe a na lektory se sypou desítky otázek.

*„Nezisk.Digital pro nás měl dvě úlohy,“* říká **Gabriela Chladilová** za Česko.Digital. *„Jednak neziskovkám připomenout, že řada českých firem a institucí má poradce nebo dokonce nadace, které jsou připravené neziskovkám pomoci v mnoha oblastech, z nichž kyberbezpečnost patří k nejdůležitějším, a v nezisku zároveň nejzanedbávanějším. Zároveň jsme chtěli zjistit, jak bude nový formát akce formou diskuzních skupin fungovat, a jestli mají neziskovky čas a chuť se s komerčním světem potkávat pravidelněji.“*    

Kromě Česko.Digital se za akci postavil také český bezpečnostní gigant Gen (bývalý Avast) a **Sdružení VIA**, které se dlouhodobě zabývá spojením technologií a společensky prospěšných aktivit. Obě organizace tu vystupovaly v roli expertních partnerů – nabídly prostory, své know-how, lektory i čas. 

Právě expertní partnerství je motorem podobných akcí, které jsou prospěšné pro všechny strany. Pro lidi z nezisku je to **způsob, jak se zorientovat v důležitých tématech, na která nezbývá v běžném provozu čas**, pro expertní partnery i lektory zase **způsob, jak pochopit a objevit neziskový sektor**, který se věnuje nebyznysovým tématům s velkým přesahem.

![](https://data.cesko.digital/img/clanek-jak-na-bezpecnost-dat-v-neziskovkach/2.jpg)

*„Lidé chápou bezpečnost jako zvláštní segment, bývá to takový strašák, o kterém se organizace bojí přemýšlet,“* připomíná bývalý CTO Česko.Digital **Karel Minařík**. *„V dnešních diskuzích jsem se je ale snažil přimět, aby své myšlení otočili a udělali si z nastavování bezpečnostních pravidel hru. Stačí si představit, že někdo z organizace zapomene notebook v taxíku. Co se stane? Co uděláte jako první? Nebo když neobratně prozradíte své heslo k mailové schránce? K jakým datům se útočník dostane? Není možné nastavit nějakou proceduru, která by takové problémy odstranila? Myslím, že přistupovat k zabezpečení podobným způsobem je mnohem jednodušší, zajímavější a pro většinu lidí méně děsivé.“*

# Nejčastější problém neziskovek? Víme, že potřebujeme bezpečnost, ale nevíme, jak na to

Mezi účastníky se objevili lidé, kteří se starají o handicapované a seniory, pomáhají lidem s bojem proti závislosti, pečují o děti, provozují lesní školku, hospic nebo církevní organizaci. **Pestrá směsice lidí** se postarala o to, aby se lektoři nenudili v Brně ani Praze.

*„Naše organizace v posledních měsících organicky a velmi rychle roste,“* říká **Ilnara Dudash** z Ukrajinské iniciativy jižní Moravy. *„Ještě před osmi měsíci jsme měli 1 a půl zaměstnance, dnes máme na různé úvazky 26 lidí, chodí k nám 180 kurzistů na lekce češtiny, zajišťujeme poradenství a spoustu dalších věcí pro Ukrajince, kterých Českem prošlo přes 400 tisíc. Věděli jsme, že je potřeba nastavit pořádně interní komunikaci i bezpečnost, ale nevěděli jsme jak. Po dnešku uvažujeme, že se obrátíme i na profíky z velkých organizací, kteří by nám mohli pomoct s nastavováním pravidel. Jako první se pustíme do bezpečnostního checklistu, se kterým nám lektoři na Nezisk.Digital pomohli, určitě si budeme body prioritizovat a postupně je začneme zavádět do praxe.“*

![](https://data.cesko.digital/img/clanek-jak-na-bezpecnost-dat-v-neziskovkach/3.jpg)

*„Zpracováváme data klientů a klientek, kteří s námi řeší velmi osobní a ožehavá témata,“* představuje **Lucie Šídová** organizaci Freya, která se zabývá poradenstvím v oblasti sexuality a vztahů u lidí se zdravotním znevýhodněním. *„Chtěla jsem se proto ujistit, jestli s daty nakládáme dobře. Uvědomila jsem si, že naše zabezpečení musíme znovu prověřit a potřebovala jsem vědět, jak na to. Chystáme se dělat průzkumy u lidí do 15 let, takže mi hodně pomohlo ujasnit si, jak nakládat s GDPR v tomhle konkrétním případě. Bylo taky fajn potkat se ve skupinách s lidmi, kteří řeší podobná témata a vědí, jak to v nezisku chodí.“*

Polední slunce už se dávno přehouplo přes střechu Gen (bývalého Avastu), diskuzní skupiny skončily, ale lidé se ještě nerozchází. V malých hloučcích to šumí dotazy a návrhy, lidé z nezisku si v hlavách sumírují první bezpečnostní audit, který ve svých organizacích udělají. V našich hlavách se pak pomalu rýsují plány, jak na Nezisk.Digital navázat. 

![](https://data.cesko.digital/img/clanek-jak-na-bezpecnost-dat-v-neziskovkach/4.jpg)

<br>

# Nenechte si ujít ani řádek toho, co v Česko.Digital chystáme pro neziskovky

[Zaregistrujte se do newsletteru](https://ceskodigital.ecomailapp.cz/public/form/5-ed07fd6b07ff0199fabc8509f995f058), který pro lidi v nezisku pravidelně připravujeme. Budete vědět o akcích, které chystáme, řekneme vám o všech novinkách a nabídkách, které by pro neziskovky mohly být zajímavé.

Co dalšího dělá Česko.Digital pro neziskovky? [Mrkněte do naší Wiki](https://cesko-digital.atlassian.net/l/cp/j7TFozR6), kde je stručný přehled toho, jak vypadá naše spolupráce s neziskem.

\
*Další autor článku: Jakub Sekyra*

*Korektor: Lukáš Vaňous*