---
title: Ego nechte za dveřmi, jděte do projektu s otevřeným srdcem. Šestý
  Mastermind se zabýval designem dopadových projektů
author: klara.scholleova
cover: https://data.cesko.digital/img/clanek-mastermind-product-design/cover.png
date: 2022-12-16-03-24
slug: mastermind-product-design
description: Jak se rozhodovat, kudy kam během projektů, které mají mít
  pozitivní dopad? Patří k takovým projektům i přemýšlení o penězích? To, ale i
  třeba jestli je užitečná metoda Social Lean Canvas nebo kde hledat motivaci
  jsme rozebrali na Mastermindu 13. 10. 2022 v prostorách Avastu, který byl
  věnovaný product designu dopadových projektů. Jaké nejzajímavější postřehy si
  z něj odnášíme?
lang: cs
---
*Kdyby tě zajímalo, kdo byli účastníci tohoto Mastermindu a koho to v článku citujeme, na konci článku najdeš jejich seznam a čím se zabývají.*

# Kdo je to vlastně product designer?

— zeptal se na úvod facilitátor Mastermindu Marek Mencl. Zdá se vám zvláštní chodit na akci o product designu a nebýt si jistý, co to je? Tak to samozřejmě nebylo. Skupina se s Jirkou shodla, že produktový design v sobě nezahrnuje pouze „designerské hard skills“, tedy samotný návrh či výrobu prototypů k testování, ale je pro něj podstatný i **návrh strategie a abstraktního dopadu** celého projektu. Jak jsme si ale ověřili, v každé organizaci je rozdělení produktových a designérských rolí trochu odlišné.

V některých velkých společnostech roli product designera ani typicky nenajdete, jeho kompetence jsou rozdělené mezi samostatné role. Jak sdílela Milli, v IT firmě vyvíjející software například spolu pracují product manageři, kteří jsou zodpovědní za různé části produktů. Na zadání projektů pak pracují s UX designery, vývojáři a dalšími pozicemi, které mají větší přesah do samotného navrhování (což ale neznamená, že dělají jen to).

V jiných společnostech zase působí scrumoví product owneři, kteří reprezentují zájmy stakeholderů, udávají produktu směr a prioritizují práce na něm. Často si k ruce berou externí designery a přijímají jejich nápady pro nové procesy a prototypy, zatímco oni sami přispívají svojí expertízou a znalostí prostředí, jak podotkla Martina.

# Poznejte metodiky, ale nebuďte dogmatičtí

Klára ostatním položila dotaz o tom, co je **minimalistický design proces**, když máte typicky menší časové, finanční i personální prostředky než v komerčním prostředí – které aktivity a výstupy jsou „must-have“, a které jdou naopak oželet. Zažila totiž jak „úplný punk“ a neustálé hledání kompromisů, tak velmi maximalistický, poctivý design proces, který měl ale možná trochu velké oči a rozsah projektu musel těsně před prvním spuštěním projít velkým ořezáním.

Markovi Malíkovi se i na dopadových projektech osvědčilo začít workshopem na poctivý **product discovery kick-off** se stakeholdery, ke kterému mají v Kenticu [parádní materiály](https://kentico-ux.notion.site/Product-Discovery-kick-off-workshop-7ff16d0c25ff4083ba39195a1cc12fc3) veřejné pro všechny. Další aktivity pak navrhuje podle toho, co zjistí během workshopu, ale obecně se opírá o známý framework **[Double Diamond](https://www.google.com/search?q=double+diamond&rlz=1C5CHFA_enCZ1014CZ1014&oq=double+diamond&aqs=chrome..69i57j0i512j0i20i263i512j0i512l2j46i175i199i512j46i512j0i512l2j0i457i512.1510j1j7&sourceid=chrome&ie=UTF-8)**. Ten inovační proces rozděluje na čtyři fáze – **Discover** (průzkum tématu, do šířky), **Define** (zvolení správného problému k řešení, zúžení tématu), **Develop** (průzkum možných řešení, do šířky) a **Deliver** (výběr a vypilování zvoleného řešení).

<center>

![](https://data.cesko.digital/img/clanek-mastermind-product-design/double-diamond.png)

*Zdroj: [Digi-ark](https://en.wikipedia.org/wiki/Double_Diamond_%28design_process_model%29)*

</center>

Jirka by byl ale obecně s frameworky opatrný. Sám má radši zjednodušený popis Double Diamondu „1) Doing the right thing, 2) doing the thing right“ – aktivity v procesu je zkrátka potřeba navrhnout tak, aby bylo napřed jasné, co je správné dělat, a pak to udělat správně.

Za Lukáše, Kláru a Lilly je u dopadových projektů klíčová právě destilace hlavního problému. Jak upozornila Martina, chaos na začátku je normální. Čas, který věnujete zorientování se a třeba i dlouhému procesu, vedoucímu k dobré definici problému, rozhodně není ztracený. 

Co je pak **minimal viable product (MVP)**? Veskrze jsme se shodli, že tím myslíme minimální výstup, který **přinese nějakou hodnotu**, první krok k řešení definovaného problému či zadání (jak upozornil Jirka, design nemusí vždy nutně řešit „problém“, ale rozvíjí nápad či záměr). Radek přispěl i termínem **minimal testable product (MTP)** – minimální výstup, na kterém se dá **ověřit smysluplnost** směru řešení. Zároveň jsme se ale bavili o tom, že vedle MVP musíme mít i vizi, jak má jednou vypadat „perfektní produkt“, aby MVP nebylo šlápnutím vedle a zavřením některých cest (tato vize se někdy označuje termínem **„north star“ neboli severka**).

💡**Co je to Mastermind?** Je to setkání malé skupinky (7–8) expertů, kteří se vyjadřují k předem daným otázkám, zatímco další zájemci mohou poslouchat. Není cílem ucelit teoretické postupy, ale společně si nasdílet tipy z praxe. Více si o tomto formátu můžeš přečíst v článku „[Nudným panelovým diskuzím odzvonilo, přivítejte Mastermind](https://blog.cesko.digital/2022/08/mastermind)“.

# Čím dřív vyřešíte finance, tím lépe

Radka zajímalo, jak ostatní na svých projektech řešili v rámci designového procesu finanční stránku. Na Moudré Síti se peníze řešily hned při startu projektu, aby se vědělo, **zda bude projekt v budoucnu vůbec udržitelný**. I podle Lukáše je to neopomenutelná otázka, na Preventivce se například od začátku snažili myslet na to, jak bude provoz financovaný a udržitelný po skončení inkubace.

Podle Martiny tato otázka ale není vždy na začátku řešitelná – business model můžete v některých případech vyvinout i časem, například tak, že objevíte nové komerční aktivity, které pak ty neziskové pokryjí.

# Social Lean Canvas pro product design? Ne bez procesu

Romča se zeptala na názor ostatních ohledně [Social Lean Canvasu](https://socialleancanvas.com/), formátu přehledu projektu, který Česko.Digital běžně vyplňuje na začátku každého nově příchozího projektu. Marek Malík ho ve velké oblibě nemá kvůli tomu, že někdy svádí k **zaměření se na konkrétní řešení bez poctivého procesu** vedoucího k jeho výběru. 

Samotný formát ale špatný není, zvlášť, předchází-li mu právě proces – Marek Mencl uvedl, že ho zvolil za **výstup inkubačního procesu**, a že k němu vedly minimálně 3 workshopy. I Lukáš nebo Martina se Social Lean Canvasu zastali jako dobrého formátu, jak ucelit základní přehled o projektu a prezentace projektu např. investorům nebo markeťákům. Každý se v něm totiž velmi rychle zorientuje a najde podstatné informace. Marek Mencl Social Lean Canvas oceňuje i díky tomu, že oproti tradičnímu Lean Canvasu obsahuje i položku **dopadu** – sociálního i environmentálního, pozitivního i negativního. 

<center>

![](https://data.cesko.digital/img/clanek-mastermind-product-design/loono-lean-canvas.png)

*Ukázka Lean Canvasu pro aplikaci Preventivka*

</center>

# Další doporučené tipy pro product design

🧠 Marek Mencl v této souvislosti připomněl i framework **[Design Value](https://www.designcouncil.org.uk/our-work/skills-learning/tools-frameworks/the-design-value-framework/)** britského Design Council, ze kterého pochází i výše zmíněný Double Diamond.

🧠 Zároveň Klára zmínila český zdroj [100metod.cz](https://kisk.phil.muni.cz/100metod) od KISK FF MU, v kterém lze kromě spousty designerských metod najít i metody zabývající se **etikou designu**.

📖 Klára doporučila knihu [Think First](https://givegoodux.com/books/) od Joea Natoliho, která podle jejího názoru hezky zobecňuje hlavní otázky design procesu na úplný základ.

# Motivace k dobrodesignu a jedna rada na závěr

Na závěr jsme se na popud Jirky bavili o samotném smyslu toho, proč dělat dopadové projekty. Petr zmínil **jednoduchost toho někomu pomoci** – malé, jednorázové výpomoci tolik nestojí, ale ostatním můžou pomoci hodně. Lilly se ve své práci setkává s odlišnými kulturami a při cestování si uvědomuje, že komunita a vracení zpátky má zkrátka smysl, protože **dobro se vrací**. Podobně to vidí i Milli, které dělá **radost vidět výsledky své pomoci**. Otakar připomněl i **skvělou komunitu** v Česko.Digital, která člověka podrží. 

A jakou jednu radu by účastníci šestého Mastermindu dali budoucím product designerům dobroprojektů Česko.Digital? 

💙 Petr pozitivně parafrázoval slavné *„A komu tím prospějete?“* – **myslet na ty, pro které projekt děláme**.

🌟 Za Radka je důležité začít **vizí a misí** projektu a na ty pak myslet.

🧘‍♀️ Podle Kláry je třeba **myslet i na sebe** – abychom nedělali něco, co nedává **smysl a radost** nám samotným.

☀️ Lilly doporučila být ale zároveň určitě **trpělivý a pozitivní**.

💪 Martina vzkazuje „**Don’t give up!**“.

⚠️ Lukáš doporučuje myslet i na dobu, až projekt po akceleraci nebo inkubaci nebude v Česko.Digital.

💁‍♀️ Milli doporučuje **nebát se to zkusit** i přes vlastní nejistotu.

🧭 Romča připomíná, že máme v Česko.Digital super **[Digi průvodce](https://cesko-digital.atlassian.net/wiki/spaces/CD/pages/852328468/Digi+pr+vodce+aneb+jak+na+rozjezd+projekt+v+esko.Digital)**, s kterým se v projektu neztratíme.

🤝 Marek Malík doporučuje konzultovat svoji práci s dalšími designery a pomáhat si.

💓 *„Ego nechte za dveřmi, jděte do projektu s otevřeným srdcem,“* říká Otakar.

👫 A podle Lucie je nejlepší se **soustředit se na dopad projektu a nechat se inspirovat a nabíjet komunitou**.

Díky Romče Pokorné z Česko.Digital a Julii Heleně Losekoot Szymanské z Gen (ex. Avast) za organizaci akce, Marku Menclovi z [Pábení](https://www.pabeni.cz/) za skvělou facilitaci a všem účastníkům za skvělé postřehy!

Účastníci:

* **Radek Sojka** (product manager, v č.d projektový koordinátor –  Nedlužím státu)
* **Lilly Ahou Král** (owner vzdělávací agentury, fundraiser, PRistka, koučka, v č.d mentorka – Moudrá Síť, Nepanikař)
* **Martina Bláhová** (inovační designerka – QDesigners)
* **Jirka Sekera** (strategie & design)
* **Lukáš Přikryl** (marketingový specialista, v č.d mentor – Preventivka, Volební kalkulačka)
* **Milli Bošková** (SW Engineering in Test, v č.d designerka – Moudrá Síť)
* **Marek Malík** (product designer v komerční firmě, v č.d product designer pro Zachraň jídlo)
* **Lucie Poslední** (projektová manažerka, v č.d na projektu Moudrá Síť)
* **Otakar Hypš** (designer – na volné noze, v č.d na projektu Preventivka)
* **Romana Pokorná** (Česko.Digital – akcelerátor pro neziskové organizace)
* **Petr Bechyně** (web analytik & UX konzultant na volné noze)
* **Klára Scholleová** (UX/UI designerka, v č.d Volební kalkulačka a Místo ve škole) 

# Jak se do Mastermindu zapojit?

Setkání se uskutečňuje jenom v rámci komunity a není veřejně přístupné. Jestli chceš absolvovat nějaký Mastermind, napiš naší Delivery Lead Romaně Pokorné na [romana@cesko.digital](mailto:romana@cesko.digital) důvod, proč se chceš zapojit. 

Podmínka je, že jsi teď nebo v budoucnu z neziskové či státní sféry nebo jsi zkušeným seniorem jako Product Owner, Product Designer, Scrum Master a Tech Lead. Taktéž chceš své zkušenosti sdílet s veřejnou sférou a č.d dobrovolníky. Těšíme se na tebe!

*Korektorka: Eliška Pituchová*