---
title: První hackday Česko.Digital
cover: https://i.imgur.com/nHw4QPG.jpg
author: zoul
date: 2019-12-17-19-20
category: blog
slug: hackday
lang: cs
description: "Na konci listopadu se v Praze odehrál historicky první hackday Česko.Digital. V budově WeWork na pražské Národní se jej zúčastnilo 43 produktových designérů, grafiků, UX designérů, programátorů a dalších IT odborníků, kteří společně pracovali na projektech CityVizor a Naši politici."
---

Koncept *hackdays* vychází z klasických *hackatonů*, tedy krátkých a intenzivních setkání, na nichž se multifunkční softwarový tým složený ze všech možných profesí od produktových designérů až po programátory snaží pootočit světem – nebo, prozaičtěji řečeno, dát za krátký čas dohromady řešení zadaného problému, případně aspoň jeho koncept.

## K čemu jsou hackdays a proč nám nestačí hackatony

Jakýkoliv software se skládá z tisíců drobných detailů, které do sebe musí přesně zapadnout. Myšlenka hackatonu je tedy mírně paradoxní, podobně jako kdyby se parta hodinářů domluvila, že si zkusí složit nový hodinový strojek uprostřed Václavského náměstí. Pointa je v tom, že výstupem hackatonu nemusí být jen kód, tedy hotový software; výrazně cennější může být získané know-how, přesnější představa o problému nebo nabraná energie týmu. Tady ovšem přichází ke slovu zásadní nevýhoda hackatonů – jde obvykle o jednorázovou akci, takže pokud se zmíněný hodinový strojek nestihne složit do časového limitu, veřejnosti zůstane jen slibná hromada koleček a pružinek.

Právě tuto nevýhodu hackatonů bychom chtěli odstranit našimi hackdays, jejichž koncept jsme převzali od [spřátelené organizace Code for Romania](https://blog.cesko.digital/2019/11/rozhovor-vereha). Česko.Digital v tuto chvíli tvoří více než tisícovka dobrovolníků a jedním z našich klíčových úkolů je nastartovat tuto komunitu úvodním nadkritickým množstvím energie. Pravidelný tep hackdays by k tomu měl výrazně přispět. Kromě konkrétních pracovních výstupů, například nových funkcí v našich aplikacích, na nich vznikne energie, která se po běžných hackatonech pomalu vytratí. Na hackdays bychom ji chtěli akumulovat do celé komunity – v průběžné dobrovolnické práci dobře využijeme získané know-how, motivaci i osobní kontakty.

## Hackday #1

Taková tedy byla naše očekávání při pořádání prvního hackday, do kterého jsme vstupovali se dvěma projekty: existující aplikací CityVizor, která nabízí přehlednou vizualizaci rozpočtů obcí, a nově stavěným webem Naši politici, kde zájemci najdou ucelené informace o českých politicích. Pro každý z projektů byl na hackday k dispozici jeho dlouhodobý koordinátor, technický lídr a zásoba nachystané práce v podobě GitHub issues. Účastníci hackday se sešli ráno v krásné budově WeWork na Národní ulici a když hladina kofeinu dostoupala k pracovní rysce, rozdělili jsme se mezi oba projekty, zjistili, s čím v dané sestavě nejlépe pohneme, a pustili se do práce.

Na projektu CityVizor se podařilo úspěšně vyřídit prakticky všechnu nachystanou práci pro backend, která po skončení hackday prochází přes revize kódu a bude nasazena na testovací prostředí v AWS. Menší kapacity byly k dispozici pro vývoj frontendu; podařilo se vytvořit základ řešení, který bude nutné postupně dopracovat. Datový tým připravil v rekordním čase návrh nové vizualizace dat, kterou bude potřeba ještě ověřit podle závěrů probíhajícího výzkumu na všech cílových skupinách. Tým marketingových a produktových odborníků revidoval připravovanou marketingovou strategii a věnoval pozornost cílovým skupinám a jejich potřebám, výslednou strategii bude opět nutné ověřit na výsledcích výzkumu.

Projektu Naši politici pomohl hackday už předtím, než vůbec začal – v posledních dvou týdnech před jeho termínem došlo díky heroickému nasazení týmu k výraznému posunu zadání, osamostatnění existujícího kódu z projektu Hlídač státu a dodání API pro poskytování dat o politicích. V rámci samotného hackday se pak pracovalo na frontendu i backendu aplikace. Na frontendu jsme vybrali technologii (React) a položili základy aplikace; víc jsme bohužel nestihli, ale naštěstí se podařilo na rozdělanou práci po hackday navázat a aplikace směřuje k cíli. Na backendu přibylo kešování dat z API a vypadá to, že jsme připraveni na spuštění první verze, která by mohla spatřit světlo světa v lednu.

Často se říká, že žádný, byť sebelépe rozmyšlený byznysplán ještě nepřežil setkání s realitou. Pro hackdays to platí podobně – snažili jsme se formát co nejlépe nachystat předem, ale pro jeho skutečný rozvoj je zdaleka nejlepší napáchat první chyby v praxi. I v tomhle ohledu byl první hackday úspěšný :–) Hodně jsme si ujasnili, jak s projekty pracovat, abychom byli efektivní během hackdays i mezi nimi. A přes všechny dětské nemoci jsme přesvědčeni, že jde o nadějný nástroj, který výborně zapadá do našeho celkového stylu práce. Budeme rádi, když ho přijdete s námi vyzkoušet a vylepšit na příští vydání!