---
title: Nové posily v týmu
cover: https://i.imgur.com/3yD3DlB.jpg
author: jakub
date: 2019-11-13-08-00
category: blog
slug: nove-posily
lang: cs
description: "Velkou změnou ve fungování Česko.Digital jsou první zaměstnanci organizace. Po mnoha měsících skvělé dobrovolnické práce v Česko.Digital s radostí oznamujeme, že Eva Pavlíková nastoupila v listopadu na pozici COO a bude (kromě jiného) vytvářet kvalitní zázemí pro projekty Česko.Digital a jejich koordinátory. Obdobně po spoustě skvělé práce v komunitě Radka Horáková nastupuje na pozici CMO a bude pečovat o kvalitní externí a interní komunikaci, marketing a partnery Česko.Digital. Profesionalizace organizačního týmu Česko.Digital je důležitá, abychom udržovali vysoký standard práce a posouvali se rychle dopředu. Proč se Eva s Radkou rozhodly zapojit, v čem vidí hlavní výzvy a čím by chtěly v Česko.Digital přispět?"
---

## Eva Pavlíková

**Jaká je tvoje specializace?**

Přes patnáct let se věnuji řízení projektů, v oblasti IT i business projektů. Do Česko.Digital jsem v červenci vstoupila jako koordinátor projektu CityVizor, od listopadu se jako plnokrevný člen starám o kompletní provoz organizace a zajišťuji fungování všech stávajících projektů.

**Proč ses rozhodla zapojit?**

Česko.Digital mě oslovilo svou silnou vizí a možností se aktivně podílet na projektech s velkým společenským dopadem, což jsou dva aspekty, které jsem v předchozím pracovním poměru postrádala.

**Jaké tři věci můžeš pro Č.D udělat?**

Ze své podnikatelské historie i role projektového manažera přináším do týmu tah na branku, schopnost a motivaci témata a úkoly dotahovat do konce.

Řízení projektů z různorodých odvětví mi pomáhá často vidět téma z nadhledu, v kontextu, což pro koordinaci a úspěšné dodání projektu vnímám jako klíčové.

V rámci spolupráce mi velmi záleží na kvalitních mezilidských vztazích a spolupráci.

**Co a proč je podle tebe na digitalizaci a zjednodušování státních služeb v Česku nejpalčivější problém?**

Akceschopnost, řešení palčivých témat celostním přístupem, hájení zájmů občanů nad zájmy politickými. 

**Jak si představuješ „lepší digitální Česko“?**

Mít možnost vyřídit vše – v komunikaci se státem nebo samosprávou – elektronicky a svůj čas věnovat užitečnějším činnostem. Více než dva roky to stejně praktikuji s nákupem potravin.

**Jsi přímo zapojená v některém z projektů Č.D? V jaké roli?**

Aktuálně koordinuji projekt CityVizor a v rámci organizace pomáhám s fungováním všech projektů. Projekt CityVizor byl mým prvním kontaktem s Česko.Digital, kdy jsem reagovala na výzvu v newsletteru. CityVizor osobně vnímám jako průkopníka v aktivní spolupráci samosprávy a dobrovolníků. „Nelíbí se ti něco ve tvé obci? Pomoz jí.”

**Co děláš pro to, aby byl lepší tvůj vlastní život?**

Věnuji svůj čas lidem a projektům, které mají pro mě osobně smysl. Pro drobnou denní radost praktikuji jógu a běh, pro životní radost věnuji čas našim dvěma synům a rodině.

**Odkud jsi?**

Z Prahy, konkrétně již osmým rokem žiju na Zahradním městě.

---

## Radka Horáková

**Jaká je tvoje specializace?**

Dvanáct let působím v oblasti marketingu a komunikace, shodou okolností vždycky v technologických firmách. Měla jsem to štěstí, že jsem si prošla cestu z agenturního světa přes velkou nadnárodní korporaci až po svět startupů, což mi dalo možnost porozumět všem těmto světům a hlavně možným průnikům. Co mě ale baví nejvíc je navrhování marketingových strategií, komunitních platforem a jejich realizace. V Česko.Digital si tak vezmu na starosti právě tuto oblast obohacenou o strategická partnerství. 

**Proč ses rozhodla zapojit?**

Chci se ve své profesi věnovat projektům, které mají silnou integritu, staví na hodnotách mě blízkých, je v nich skvělý tým lidí a mají společenský dopad. A to pro mě Česko.Digital na sto procent splňuje. 

**Jaké tři věci můžeš pro Č.D udělat?**

Když se do něčeho pustím, jdu do toho na plný pecky, takže určitě drive a chuť tvořit a nápady zhmotňovat. Můžu pomoct s vymýšlením a nastavením marketingové strategie s přesahem do strategie celoorganizační a postarat se o to, aby se připravený plán uskutečnil. A ráda pomůžu s aktivitami, které můžou komunitu Česko.Digital stmelovat. 

**Co a proč je podle tebe na digitalizaci a zjednodušování státních služeb v Česku nejpalčivější problém?**

Rigidnost systému k potřebným změnám, ačkoliv v Čechách máme naprosto špičkové digitální profíky. Mnohdy fungování v uzavřených silech, často chybějící přesahy a upřednostňování politických zájmů.  

**Jak si představuješ „lepší digitální Česko“?**

Jako Česko, ve kterém technologie lidem usnadňují život a reagují na reálné potřeby, jsou pro širokou veřejnost srozumitelné a jednoduše využitelné. 

**Jsi přímo zapojená v některém z projektů Č.D? V jaké roli?**

V tuhle chvíli se zaměřuji na samotné Česko.Digital. Ale když bude kterýkoliv ze stávajících projektů potřebovat pomoct, jsem tu. 

**Co děláš pro to, aby byl lepší tvůj vlastní život?**

Cestuju do ne příliš objevených míst, lezu po horách, organizuju akce pro své přátele a maluju. 

**Odkud jsi?**

Žiju a pracuji v Praze, ale pocházím z Olomouce.
