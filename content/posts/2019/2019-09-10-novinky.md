---
title: Přehled dění za srpen
date: 2019-09-10-12-00
author: radja
category: blog
slug: novinky
cover: https://data.cesko.digital/img/e57050e1.jpg
tags:
    - newsletter
description: "Zdravíme vás a než vám přiblížíme, co je u nás za srpen nového, srdečně vás hned v úvodu zveme na Česko.Digital MEETUP #2, který se uskuteční ve středu 25. 9. od 18:00 v parádních prostorách týmu STRV v Praze (děkujeme za podporu!). Prosíme, registrujte se, ať na vás zbyde nejen drink, ale i něco dobrého k snědku."
---

Pokud jste z daleka a nemůžete se zúčastnit, nesmutněte – budeme livestreamovat a pokud bude v komunitě zájem, napište nám a pokusíme se ve vybraných městech zajistit prostory, ve kterých se můžete sejít.

Na programu budou novinky z Česko.Digital i stávajících projektů. Probereme, co nás čeká, i to, jaké formy spolupráce by vám vyhovovaly.

Naším speciálním hostem bude Olivia Vereha, spoluzakladatelka [Code for Romania](https://code4.ro/en/) (největší evropské „Code for“ organizace s 1000 členy), která se s námi podělí nejen o to, co se týmu podařilo, ale také kterým výzvám v průběhu let čelili.

Těšíme se na viděnou!

## Co je nového?

### Nové projekty v #market-place běží

Jsme rádi, že se kanál #market-place na Slacku chytil a nápady menšího rozsahu si mezi vámi našly dobrovolníky, kteří jim věnují svůj čas a znalosti. Aktuálně pomáháte tvořit databázi pro párování náhradních rodin a ohrožených dětí, vytvořit a implementovat datový model podnikatelskému programu pro studenty SŠ a redesignujete web nezávislého divadelního souboru Zapětdvanáct. Děkujeme!

### Připravujeme pro vás Česko.Digital blog

V komunitě máme skvělé inspirativní lidi, skvělé know-how, přibývají nové projekty, děje se toho víc a víc. Chceme s vámi vše zajímavé přehledně a příjemně sdílet. Máte chuť nám pomoct s tvorbou? Dejte nám vědět v #p-ceskodigital_mktg na Slacku.

### Příležitost Hacknout stát

Ve dnech 13.–14.9. proběhne v budově NKÚ hackathon [HackujStát](https://www.hackujstat.cz) a Česko.Digital chce být u toho. Výzva k vytvoření týmu je v kanálu #general. Chcete se zapojit? Nebo máte nápad na konkrétní miniprojekt, který stihne vybraný tým za 24 hodin zpracovat? Zapojte se do debaty na Slacku.

### Studenti VŠE pomůžou v rámci semestrálních prací

Studenti multimédií VŠE budou v zimním semestru zpracovávat reálné projekty. Martin Kopta tak nabízí spolkům možnost vytvoření návrhu a prototypu webu. O podmínkách spolupráce se dočtete víc v #market-place na Slacku.

## Kam se posunuly aktuální projekty?

### Naši politici

Tým vytvořil první wireframe detailu politika, který s pomocí UX designéra testuje na různých cílových skupinách, například u zástupců médií.

### Hlídač Státu

Tým Hlídače se nyní věnuje především insolvencím a dotacím. Od 11. 9. se s jeho členy můžete potkat každou středu od 13 do 18 v Impact Hubu na Smíchově v rámci „office hours“. Podařilo se doplnit vývojový tým a aktuálně se hledají posily do marketingu a autoři pro tvorbu vlastního obsahu.

### CityVizor

Tým CityVizoru čeká klíčová schůzka se spolkem Otevřená města, se kterými je nutno si potvrdit jejich zapojení do dalšího provozu projektu. V průběhu září začnou využívat CityVizor nové městské části, tým tak chce mít jasně rozdělené role.

### Přehled dluhů

Tým dal dohromady produktovou roadmapu a dolaďuje MVP cíle. Momentálně tým hledá: průzkumníky, kteří by pomohli obvolat/na internetu dohledat kontakty a sestavit databázi institucí v ČR, kterým je možné něco dlužit (není třeba žádná velká kvalifikace, pouze zápal pro problém exekucí/předlužení a volný čas), a pomoc s tím, jak sběr takových dat zautomatizovat.