---
title: Proč české neziskovky potřebují digitální transformaci?
author: jakub.holzer
tags:
  - nezisk-digital
cover: https://assets.cesko.digital/c45108d8.png
date: 2024-12-19-03-14
slug: proc-ceske-neziskovky-potrebuji-digitalni-transformaci
description: Podle našeho aktuálního výzkumu, který se zaměřil na stav
  digitalizace v českém neziskovém sektoru, organizace dlouhodobě čelí
  nedostatku financí a lidských zdrojů, což významně omezuje jejich schopnost
  pomáhat a rozvíjet se. Pro zjištění současného stavu jsme vedli rozhovory s
  širokou škálou odborníků - od lidí ze samospráv přes konzultanty až po
  zástupce asociací sdružujících neziskovky. Výzkum ukázal, že digitální
  transformace představuje klíčovou příležitost, jak tuto situaci změnit a
  zajistit větší stabilitu neziskového sektoru. Přestože je digitalizace
  důležitým krokem vpřed, mnoho neziskovek se potýká s překážkami, které jim
  brání v jejím úspěšném zavedení.
lang: cs
---
**Jak chápeme neziskový sektor?**
Pro lepší pochopení situace jsme si neziskový sektor rozdělili do tří základních kategorií podle jejich role ve společnosti:

* **Servisní organizace**

   - jejich činnost je motivována potřebami lidí mimo organizaci, typickým příkladem jsou sociální služby. Jejich úkolem je rozšiřovat počet lidí, jejichž kvalita života dosahuje důstojného standardu.

* **Zájmové organizace**

   - jejich činnost vychází z potřeb jejich členů. Jde o proaktivní způsob zajišťování kvality života nad rámec základního standardu.

* **Osvětové a advokační organizace**

   - hájí zájmy konkrétních skupin nebo organizací. Jejich role spočívá v posouvání či ochraně standardů kvality života ve společnosti.
  Je důležité zmínit, že toto rozdělení není striktní - většina organizací ve skutečnosti kombinuje více rolí podle aktuálních potřeb společnosti a svých možností.



**Co znamená digitální transformace neziskovek?**
Digitální transformace neziskového sektoru představuje systematické využívání digitálních nástrojů v každodenním provozu organizace - od interní komunikace přes propagaci až po fundraising a pořádání akcí. Nejde však jen o prosté používání digitálních nástrojů. **Skutečná transformace znamená jejich vzájemnou integraci a automatizaci procesů** tak, aby organizace trávily méně času administrativou a více se věnovaly svému poslání. Důležité je si uvědomit, že digitální transformace zpravidla vyžaduje i zásadní reformu fungování celé organizace včetně revize pracovních postupů, povinností a odpovědností jednotlivých členů týmu.

**Proč je digitalizace tak důležitá?**
Digitální nástroje mohou zásadně změnit způsob práce neziskových organizací. Pomáhají automatizovat administrativní úkoly, zlepšují interní komunikaci a umožňují efektivnější řízení projektů. Díky tomu mohou neziskovky ušetřit čas i peníze a více se soustředit na své hlavní poslání - pomáhat lidem a měnit společnost k lepšímu.
