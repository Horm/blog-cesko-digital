---
title: Fundraising – náhodné výstřely do tmy, nebo promyšlená strategie?
author: veronika.tomasova
cover: https://data.cesko.digital/img/clanek-fundraising.png
date: 2024-03-27-11-52
slug: fundraising-nahodne-vystrely-do-tmy-nebo-promyslena-strategie
description: "7 věcí k zamyšlení, než začnete s fundraisingem. Vášeň a nadšení
  jsou při práci v neziskovce nepostradatelné, ale k úspěšnému fundraisingu samy
  o sobě nestačí. K dosažení výsledků potřebujete pár dalších věcí. Podívejme
  se, co doporučuje Lenka Maděrová, fundraiserka pro Armádu spásy v
  Moravskoslezském kraji, a Šárka Rooya Jiřičná, zkušená podnikatelka, mentorka
  a zakladatelka značky Rooya.  "
lang: cs
---
# 1. Definujte vizi a stanovte si cíl

**Fundraising** (z anglického „shromažďování zdrojů“) je získávání finančních či jiných prostředků na projekty, ať už ziskové nebo neziskové. Zahrnuje různé metody a postupy, které pomáhají shromáždit dostatek zdrojů. Spojován je zejména s neziskovým sektorem, ale používá se i v jiných oblastech. 

Jak přemýšlet o fundraisingu? **Nejdříve si ujasněte vizi a stanovte si jasný cíl.** Sepište si, čeho chcete dosáhnout. Vize by měla inspirovat, určovat směr a současně odrážet klíčové hodnoty organizace. Jaký je rozdíl mezi cílem a vizí? **Zatímco cíl je konkrétní, měřitelný a dosažitelný, vize se naplňuje dlouhodobě.** 

*„Fundraising, aby se vydařil, potřebuje krom jiného jasnou, do konkrétních cílů ukotvenou vizi, návazně na to dobře zpracovaný marketingový a byznys plán. A návazně na to ještě publikační plán,“* připomíná Šárka Rooya Jiřičná. 

Šárka Rooya Jiřičná je expertkou na získávání prostředků pro podnikání a mentorkou podnikatelek. Její zkušenosti a postřehy jsou ovšem dobře využitelné i v neziskovém sektoru. 

Zdůrazňuje význam dobře zpracovaného byznys a marketingového plánu, který je odrazem vize. Centrálním prvkem pro úspěšnou komunikaci související s vaším projektem je podle ní publikační plán.

# 2. Vytvořte byznys a marketingový plán

Druhý krok je praktický a zahrnuje vypracování plánu. **Důležité je, abyste věděli, co a komu nabízíte, pro koho jsou vaše služby vhodné, komu pomůžete a kdo je ochoten podílet se na financování vašeho projektu.** 

Udělejte si rámcové rozpočty a spočítejte si, kolik potřebujete peněz. Nezapomeňte na časový rámec, do kdy je musíte sehnat. Zamyslete se nad financováním projektu a nad tím, jaké zdroje můžete využít. 

Dále si stanovte, na jakých kanálech budete vaše budoucí klienty a dárce oslovovat. Potřebujete, aby rozuměli tomu, co děláte, a pochopili, jakou od vás získají hodnotu. 

# 3. Ujasněte si, kdo je váš dárce 

**Identifikace dárců je zásadním krokem pro úspěšný fundraising.** Znalost cílové skupiny umožňuje efektivnější oslovování potenciálních dárců a lepší zacílení na potřeby a očekávání jednotlivých skupin. Musíte vědět, ke komu mluvíte a koho se snažíte oslovit, o jakou se jedná věkovou skupinu a kde ji najdete (například na jakých sociálních sítích). 

Existují dvě hlavní kategorie dárců: **individuální dárci a firemní dárci**. U obou kategorií je důležité mít jasně definovaný účel, co děláte a komu pomáháte. Pak transparentně komunikujte dárcům, jaký účel mohou podporovat.  

I v dnešní době je pořád nejdůležitější osobní vztah s dárcem. Fundraising není jen o tom, kolikrát dárce uvidí na sítích informace o vaší organizaci, ale je zejména o budování vztahu. 

Myslete na dárce a věnujte pozornost jejich motivaci, aby měli pocit, že něco mění a že je jejich dar užitečný. Pozvěte je, aby se přišli podívat, jak projekt funguje, ať vidí smysl vaší práce. 

# 4. Základem je plánování

Lenka Maděrová zdůrazňuje, že cesta ke splnění cílů vede přes strategické plánování. Vytvořte strategii na jeden rok. Ujasněte si, jaká jsou **hlavní témata** tohoto roku. **Identifikujte problém**, který budete řešit, a na základě toho vymyslete dárcovské kampaně. 

**Jasný cíl potřebujete i v souvislosti s dárci** – chcete od nich finance, materiální podporu, kontakty nebo šíření osvěty o tom, co a proč děláte?  

# 5. Jakými způsoby oslovíte dárce? 

**Kreativní a účinné oslovování dárců je nezbytné pro úspěch fundraisingové kampaně.** Vymyslete dárcovskou kampaň, která nejenže osloví emocionálně, ale také jasně komunikuje cíle a potřeby organizace. 

**Inspirujte se úspěšnými kampaněmi** jiných organizací, jako je třeba **Nocleženka** od Armády spásy. Má jasný účel, protože pomáhá vyřešit jeden problém: Nocleženka je poukaz v ceně 100 Kč, který jednomu člověku bez domova umožní strávit jednu noc v teple. Nezahrnuje však pouze nocleh samotný, ale i další pomoc a služby pro lidi bez domova. Letos spouští Armáda spásy [projekt](https://www.linkedin.com/posts/lenka-mad%C4%9Brov%C3%A1-9b85a3210_noclezenka-bezdomova-pomocvnouzi-activity-7126093173034037248-0DY5?utm_source=share&utm_medium=member_desktop) už po osmé a minulou zimní sezónu poskytla v Ostravě 3 300 Nocleženek. 

# 6. Fundraising je vždy úzce spojený s PR

Nejdřív o sobě dejte vědět. **Dárce potřebuje objevit informace o vaší organizaci opakovaně, než je vám ochotný pomoci.** 

**Stanovte si redakční plán**, to znamená, jak dlouho kampaň potrvá, kdy ji zveřejníte a na jakých kanálech o ní budete informovat. Zajistěte materiály jako informační letáky, fotky, videa a posty na sociální sítě.

Vytvoření redakčního plánu a spolupráce v rámci organizace jsou proto zásadní pro efektivní propojení fundraisingu a PR. Koordinace mezi fundraisery a těmi, kdo připravují obsah pro sociální sítě, je nezbytná pro konzistentní a účinnou komunikaci s dárci.

# 7. Pracujte konzistentně 

Postupujte systematicky, konzistentně a buďte vytrvalí. Počítejte s dlouhodobou prací. *„Nejhorší je, když se od všeho zkusí trošku, ale nic nejde do hloubky,“* upozorňuje Lenka Maděrová. 

**Průběžně vyhodnocujte výsledky**, abyste zjistili, jak si vedete. Důležitá je i efektivita. Vrací se vám energie a čas, které do kampaně vkládáte? Přichází z kampaně finanční a marketingové zisky?  

Vyhodnoťte po třech měsících výsledky a rozhodněte se, jak budete postupovat dál. 

# Čím začnete? 

Klíčem k úspěchu je systematické plánování, promyšlená strategie a dlouhodobá práce. Fundraising vyžaduje jasně definovanou vizi, cíl a plán. Je důležité pravidelně vyhodnocovat dosažené výsledky a na základě toho plánovat další kroky. Dejte si pozor na nekonzistentní postup a nedostatečné PR.  

*Autorka: Veronika Tomášová* 

*Editor: Kateřina Sikorová*

*Korektor: Lucie Kudláčková*