---
title: Efektivnější neziskovky? Využijte naše data i zkušenosti z projektu
  Nezisk.Digital!
author: jakub.holzer
tags:
  - nezisk-digital
cover: https://assets.cesko.digital/80dfc703.png
date: 2024-09-18-05-24
slug: Efektivnejsi-neziskovky-vyuzijte-nase-data-i-zkusenosti-z-projektu-Nezisk-Digital
description: Minulý týden jsme sdíleli naše hlavní poznatky, data i osobní
  zkušenosti průvodců či účastníků našich kurzů Nezisk.Digital. Kurz jsme
  navrhli pro organizace ze sociální oblasti tak, abychom pomocí digitálních
  nástrojů podpořili efektivitu jejich práce. V tomto článku přinášíme vše
  podstatné, co na prezentaci zaznělo. Pro ty aktivní z vás máme i řadu výzev k
  zapojení – například do mapování neziskového sektoru.
lang: cs
---
A proč to děláme? Naší hodnotou je otevřené sdílení jakéhokoliv know-how, které můžete využít ve svých organizacích, aktivitách nebo při návrhu podpory či služeb pro neziskový sektor.

Pokud dáváte přednost videoverzi, můžete si pustit kompletní [záznam](https://youtu.be/5IOahkEausM) nebo si prohlédnout [prezentaci](https://docs.google.com/presentation/d/1z0MG9WBTUUKLhRUuJPIqWj6gaGYpS-58tQv7GtX-yf8/edit#slide=id.g2f7643f1186_0_196), kterou jsme na eventu promítali.



# Data z českého nezisku

Věděli jste, že:

* **44 % neziskových organizací nemá žádný online systém na sdílení procesů, postupů a know-how?**
* **50 % z nich chybí hardware?**
* **68 % organizací neškolí v oblasti bezpečnosti uživatele*ky svých systémů?**

To jsou jen některá data z rozsáhlého průzkumu Sdružení Via a Nadace OSF z roku 2023, která dobře ilustrují, že české neziskovky **stále nedokáží využívat potenciál digitálních technologií**. Výsledkem je například pomalejší, chaotičtější a nákladnější vedení projektů, které mají nižší dopad.

**[Chci vidět více dat](https://osf.cz/publikace/stav-digitalizace-v-ceskem-nezisku-2023/)**



# Náš výzkum aneb proč NNO nedokáží plně využívat technologie

Českým neziskovkám dnes pomáháme s efektivitou. Abychom věděli jak na to, nejprve jsme provedli [vlastní výzkum](https://docs.google.com/presentation/d/1ljpaPzXolnRsTdMDO_xJviY-vR4geiBHKhEXqeICuio/edit#slide=id.g28036a03f5e_2_230). Ten nám pomohl identifikovat bariéry ve 3 základních oblastech, které neziskovkám brání adoptovat digitální řešení:

1. **Není jim jasné, co potřebují zlepšit pomocí technologií**
2. **Chybí jim podpora i motivace, aby s technologiemi mohly pracovat**
3. **Tápou v tom, jak najít správná řešení pro jejich specifické problémy**

A možná ještě jasnější jsou citace respondentů výzkumu:

> *„Hodil by se nám konzultant, aby nám poradil alternativy – neznáme vhodné programy.“*
>
> *„Já tomu nerozumím, neumím zavádět nové technologie, jsem uživatel.“*
>
> *„Nechceme to dělat stylem pokus omyl.“*

# Kurz Nezisk.Digital



Díky porozumění tomu, co neziskovkám brání v digitální transformaci, jsme náš kurz postavili na 3 základních pilířích:

* **Aktivním učením**

Během kurzu řeší každá organizace svůj reálný problém. Součástí je vzájemné učení se, sdílení dobré praxe a omylů mezi neziskovými organizacemi.

* **Průvodcování**

Organizace provedou kurzem průvodci se zkušenostmi s digitální transformací. Pomohou jim odstranit největší překážky, motivují je a jsou pro ně oporou v celém kurzu.

* **Měkkých dovednostech**

Organizace se naučí rozumět svým potřebám a slabinám a ví, kde jim technologie může pomoci.



### **S jakými motivacemi se neziskovky hlásí do kurzu?**

> „*Jako nezisková organizace dlouhodobě bojujeme s financemi a lidskými kapacitami. Největší motivace pro nás je zvýšení efektivity, které ulehčí lidským kapacitám a tím nároku na finance.*“
>
> „*Došli jsme na hranici našich laických schopností a možností v oblasti digisvěta… Chceme být stále dobří… mít dostatek času na práci v klientských rodinách a trávit méně času kancelařinou.*“
>
> „*Inovace v technologii nám umožňují podporovat nejen fyzický kontakt, ale i online komunikaci s klienty po celém kraji, čímž zvyšujeme svou efektivitu.*“
>
> „*Naše organizace má týmy hodně poskládané z lidí na částečný úvazek, já osobně pracuji převážně z domu, úplně z jiného města, proto je důležité mít správně nastavenou komunikaci a procesy přenosu informací, aby to fungovalo.*“

# Index digitální transformace

Abychom mohli měřit, jak neziskové organizace využívají potenciál technologií, sestavili jsme vlastní **Index digitální transformace**. Ten neobsahuje jen technická kritéria, ale i měkké dovednosti, strategické uvažování a další kritéria, která jsou také nutnou podmínkou úspěšné digitální transformace organizace. Pracujeme s ním před kurzem, po kurzu a po 6 měsících od ukončení kurzu. Index jsme vytvořili na základě rozhovorů s organizacemi a výzkumu digitálních indexů jako jsou DigiComp EU, Harvard Business Review, Red Hat, McKinsey, Accenture a další.

K jakým změnám došlo u kurzistů po jarním běhu? Jak se v organizaci posunuli v rámci různých kritérií našeho digitálního indexu, komentují Tereza Šašková z organizace Blízký Soused a Martina Podlipná z organizace Ledovec.

* **Nárůst o 75,5 % u kritéria „Víme, kde nám technologie může pomoci a máme plán implementace“**

> *„Určitě pro nás bylo strašně důležité, že jsme si různé vize a nápady, co jsme měli v hlavě, mohli přehledně sepsat. Naše průvodkyně nás trošku korigovala a my si utřídili vizi toho digitálna.“* **(Blízký Soused)**
>
> *„Přineslo nám to odpověď na otázky, které jsme si tak jako tak kladli. Pomohlo nám to ty otázky promýšlet strukturovaně a v širším kontextu.“* **(Ledovec)**

* **Nárůst o 54,1 % u kritéria „Aktivně prioritizujeme zdroje na implementaci technologií“**

> *„Implementace proběhla dobře a jsem i ráda, že to proběhlo ještě během kurzu... Místopředsedkyně Pavla je v tomhle strašnej nadšenec, takže jsme to docela hrnuli i během toho kurzu.“* **(Blízký Soused)**
>
> *„Pokračujeme v procesu implementace. Čeká nás teď další schůzka – ajťák, ředitel a já – a až tohle dotáhneme, tak ten testovací provoz počítám, že do konce prázdnin uděláme.“* **(Ledovec)**

* **Nárůst o 40,6 % u kritéria „Orientujeme se v možnostech, jaké technologie poskytuje“**

> *„Dostali jsme kontakty na technické mentory, kteří nám pomohli třeba s OneDrivem, což jsme používali, ale vlastně špatně. Takže to byla další super věc v kurzu, které si vážíme.“* **(Blízký Soused)**
>
> *„Myslím si, že nám to pomohlo i systematičtěji přemýšlet o procesech v organizaci a o způsobech, jak na problémy reagovat.“* **(Ledovec)**

* **Pokles o 7,5 % u kritéria „Máte nadefinovaný jasný cíl organizace (vize, mise)“** 

> *„Protože my jsme se taky mysleli, že to máme hezky rozjetý a pak jsme zjistili, že vlastně to jde daleko líp a jednodušeji. A že se s tím zbytečně plácáme. Takže moc děkujeme Česko.Digital za tuhle příležitost a doufám, že ty další další běhy budou pro všechny, stejně tak přínosný, jako byly pro nás.“* **(Blízký Soused)**
>
> \*„Určitě pro nás bylo strašně důležité to, že jsme si ty vize a ty nápady mohli přehledně sepsat. Mohli jsme to říkat naší paní mentorce, která nás trošku korigovala a vlastně jsme si utřídili nějakou tu vizi toho digitálna.“ \***\*(Ledovec)**

\* *tato citace může naznačovat proces, kdy organizace více zkoumá samu sebe (někdy možná i poprvé v takové hloubce), a odhaluje nejasnosti ohledně svého skutečného poslání.*

* **Pokles o 3,6 % u kritéria „Rozumíte svým potřebám a slabinám“** 

> *„Když jsme se naučili ty nástroje užívat jednodušeji díky kurzu, bylo snazší to kolegům vysvětlit. Ale uvědomili jsme si také, kde jsme dělali chyby a co jsme neznali.“* * **(Blízký Soused)**
>
> *„Paradoxně, přestože nejsem IT zdatná a nejsem příznivcem těchto dovedností, jsem moc vděčná tomu kurzu, že mi to pomohlo přemýšlet o tom, co se dá udělat pro to, aby lidi, kteří jsou podobně na tom jako já, mohli o tom přemýšlet jako o něčem, co vlastně chtějí.“* * **(Ledovec)**

\* \*obě citace pravděpodobně reflektují hlubší uvědomění si vlastních potřeb a slabin, což mohlo vést k poklesu v sebehodnocení tohoto kritéria.)\*\*

![](unnamed.png "Průměrné hodnoty sebehodnocení osmi organizací z jarního běhu 2024 oproti době před kurzem.")

# Celková spokojenost s kurzem

Kurz se těší vysoké spokojenosti většiny zapojených. Nejčastěji oceňují praktický přístup k řešení problémů, pomoc průvodců a konzultantů, vzájemné sdílení nebo možnost učit se přímo na svých reálných projektech. 

Podle slov Terezy Šaškové z organizace Blízký soused se díky naší průvodkyni Janě Šibrové v kurzu naučili nebo zjistili:

👉 že klíčové pro digitální transformaci je zapojit celý tým,

👉 že místo dalších nástrojů stačí efektivněji využívat ty stávající,

👉 že je ideální sloučit akce, absence i porady do jednoho přehledného systému.

A tohle si uvědomili a osvojili v MigAct, další zúčastněné organizaci, kterou kurzem provedl Jan Štefanides:

👉 jak důležitý je vnitřní audit pro odhalení problémů a oblastí pro zlepšení 

👉 jak klíčový pro jejich činnost je efektivní sběr a zpracování dat o svých příznivcích 

👉 jak nastavit cíle pro svou marketingovou komunikaci, které budou lépe reflektovat jejich strategii

![](unnamed-1-.png)

# Zapojte se!



## Projděte kurzem Nezisk.Digital

Jste malá nebo střední neziskovka ze sociální oblasti a chcete se naučit pracovat efektivněji? Pokud máte možnost čerpat podporu de minimis a využíváte (nebo budete využívat) platformu MS 365 či Google Workspace, držíme vám místo! Vyplňte prosím formulář níže – nezávaznou přihlášku do jarního běhu kurzu, který poběží od března do června 2025.

**[Předběžně se hlásíme](https://airtable.com/appBMJcLnBva02IEy/shrlymCJWH9WCdGRq)**



## Staňte se průvodcem nebo tech-expertkou

Klíčovou součástí kurzu jsou [průvodci\*průvodkyně a tech-experti\*expertky](https://app.cesko.digital/opportunities/recGLCcg5xF0wsi5e), kteří provedou svou neziskovku celým kurzem. Rozšíříte si obzory a získáte spoustu nových kontaktů i know-how od nás i od ostatních. Pro jarní běh kurzu stále hledáme 20 z vás. 

**[To mě zajímá](https://airtable.com/apppZX1QC3fl1RTBM/shrAuq9tVRMtiksIJ)**



## **Doporučte kurz Nezisk.Digital dalším neziskovkám**

V každém běhu pomůžeme s efektivitou 20 organizacím. Napadá vás nějaká, které by kurz mohl pomoci – třeba už na jaře? Klidně jí přepošlete tento článek nebo odkaz [na stránky kurzu](https://app.cesko.digital/projects/nezisk-digital) s podrobnými informacemi.

## Přijďte si pro další inspiraci z projektu Nezisk.Digital

Rádi bychom vás pozvali na dva nadcházející online eventy Nezisk.Digital 1 a 2, kde si můžete poslechnout prezentace všech 20 neziskovek, které aktuálně prochází naším podzimním kurzem. Ukáží vám, co jim kurz konkrétně přináší, a jak jim to celkově jde. 

**[Kouknu na termíny akcí](https://app.cesko.digital/events)**



## Mapujte s námi neziskový sektor

Naším cílem je podpořit systémovou změnu, aby neziskové organizace díky technologiím fungovaly rychle, efektivně a rozhodovaly se strategicky na základě dat.

Plánujeme proto:

1/ zmapovat aktéry a jejich roli v dnešním systému

2/ vytvořit „cestu digitální transformace“, která popíše, odkud kam potřebujeme jednotlivé neziskovky i celý sektor dovést

3/ domluvit se s aktéry v systému, co mohou udělat pro to, aby tato cesta byla pro neziskovky co nejschůdnější 

A zde se můžete také zapojit! **Máte tipy, s kým se máme o digitální transformaci českého nezisku bavit? Ozvěte se prosím Matějovi na matej.malecha@cesko.digital**

Zajímá vás, co vše v Česko.Digital chystáme? Odebírejte náš [měsíční newsletter číst.digital](https://ceskodigital.ecomailapp.cz/public/form/6-3fdfd544852ed7431aa64f3b9481afb9).
