---
title: Příčiny problémů digitalizace veřejné správy v Česku
author: jakub.holzer
cover: https://assets.cesko.digital/4763ba98.jpg
date: 2024-10-08-04-13
slug: priciny-problemu-digitalizace-verejne-spravy-v-cr
description: Díky našim hloubkovým rozhovorům a výzkumům dalších organizací
  tušíme, jak veřejnost, firmy a zainteresované strany hodnotí digitální veřejné
  služby a jak si představují jejich ideální stav. V Česko.Digital jsme navrhli
  možné kroky, jak se k tomuto ideálu dostat. V posledním díle našeho seriálu se
  zaměříme na hlavní příčiny toho, proč současné digitální služby státu většině
  lidem stále nevyhovují a proč se digitální transformace v Česku vyvíjí tak
  kostrbatě a pomalu.
lang: cs
---
Podle úrovně digitalizace státní správy (indikátoru DESI, Digital Economy and Society Index) je Česko dokonce [na předposledním, 26. místě v EU](https://www.seznamzpravy.cz/clanek/ekonomika-b2b-platit-prevodem-nestaci-digitalizace-ceske-ekonomiky-je-zalostne-pomala-261752).

# Příčiny, které jsme odhalili sami

Během rozhovorů s hráči v oblasti digitalizace státních služeb jsme identifikovali tyto příčiny (mluvíme o nich také v [úvodním představení Digitálního partnerství](https://www.youtube.com/watch?v=OP_SHd-NfxY)):

* Společnost, hráči a stát nesdílí společný cíl, jak by digitalizace a digitální služby státu měly vypadat
* V rámci státní správy přetrvává tzv. resortismus – instituce nesdílejí data, informace ani znalosti
* Ani další skupiny na poli digitalizace o sobě neví a mnohdy dokonce pracují na podobných projektech
* Veřejná správa nemá dostatek zdrojů a kompetentních lidí na klíčových pozicích
* Na úřadech nejsou lidé, kteří by nesli zodpovědnost za spokojenost klientů státu s digitálními službami státu
* Neměří se kvalita veřejných digitálních služeb
* Při navrhování služeb se nenaslouchá cílovým skupinám. Stát nezná jejich potřeby a očekávání
* Služby se netestují s cílovými skupinami a nesbírá se zpětná vazba pro jejich iterativní vylepšování

# Příčiny uvedené ve státních strategiích

Vizí Digitálního Česka (strategie vlády pro digitální transformaci Česka) je digitální stát, který rozumí potřebám občanů, snadno se používá a technologicky se vyvíjí. [Materiály Digitálního Česka](https://digitalnicesko.gov.cz/vize) uvádí oblasti či procesy, které je třeba zlepšit, aby digitální stát opravdu plně fungoval. Podobné body uvádí i další dokumenty jako [Informační koncepce ČR](https://archi.gov.cz/ikcr#informacni_koncepce_cr), [Koncepce Klientsky orientovaná veřejná správa 2030](https://www.mvcr.cz/clanek/koncepce-klientsky-orientovana-verejna-sprava-2030.aspx) nebo [Strategie a priority v oblasti digitalizace](https://digitalnicesko.gov.cz/dia/). V nedávném rozhovoru pro Seznam zprávy uvádí Jan Hainz z Digitální a informační agentury ještě další dvě příčiny: současnou složitost veřejných zakázek a tzv. vendor lock-in, kdy jsou státní IT systémy závislé na konkrétním dodavateli.

## Nedostatečná koordinace

I když strategické dokumenty zdůrazňují potřebu lepší koordinace ministerstev a dalších subjektů při implementaci digitálních agend, reálná situace je tomu zatím vzdálená. Nízká úroveň komunikace, sdílení a koordinace vede k roztříštěným nebo duplicitním snahám a opožděné implementaci nových technologií. Digitalizační projekty často zasahují do kompetencí několika ministerstev, což proces ještě více komplikuje. Chybí efektivní centrální řízení digitalizace.

## Služby nezohledňují své uživatele

Digitální služby ve veřejné správě nejsou navrhovány s dostatečným nebo žádným ohledem na dobrou uživatelskou zkušenost. To vede k neintuitivním službám a časté frustraci uživatelů při jejich používání. Zároveň není kladen dostatečný důraz na zpětnou vazbu od uživatelů.

## Nedostatečné využití dat

I přes růst významu datové analýzy a jejího využití pro rozhodování veřejné správy se zdaleka nevyužívá jejího plného potenciálu. Teprve na základě dat by měla veřejná správa vytvářet své politiky.

## Zastaralá legislativa

Stávající legislativa nedrží krok s technologickým pokrokem, což brzdí rozvoj digitálních služeb. Právní rámce jsou zastaralé a nejsou dostatečně přizpůsobeny potřebám digitální společnosti.

## Nízká standardizace a interoperabilita

Nedostatečná standardizace a interoperabilita mezi různými systémy e-governmentu brání plynulému propojení dat a služeb mezi úřady a státními institucemi. To zvyšuje byrokracii a vytváří zbytečné překážky pro uživatele a celkový rozvoj digitalizace.

## Nedostatek digitálních dovedností

Mnoho úředníků nemá dostatečné digitální dovednosti, což komplikuje zavádění a práci s novými technologiemi. Chybí pravidelná školení a podpora, které by úředníkům poskytly potřebné kompetence k efektivní správě a provozu digitálních služeb.

Tento bod doplňujeme průzkumem Aspen institutu: Podle 69 % stávajících zaměstnanců státní správy nepracují ve službách státu ti nejschopnější. Práce ve státní správě neláká 60 % vysokoškoláků ve věku 25–40 let.

## Nedostatečné financování

I když vláda deklaruje podporu digitalizace, financování projektů je často nedostatečné a nesystematické. To vede k tomu, že mnoho důležitých projektů není dokončeno včas, nebo vůbec.

## Nedostatek metrik

Chybí systematické hodnocení digitalizačních projektů z hlediska spokojenosti uživatelů, efektivity investic a dalších klíčových ukazatelů.

**V souvisejících článcích přinášíme:** 

* [Horší trojka pro stát aneb jak občané a firmy hodnotí digitální služby veřejné správy](https://blog.cesko.digital/2024/08/horsi-trojka-pro-stat-aneb-jak-obcane-a-firmy-hodnoti-digitalni-sluzby-verejne-spravy)
* [Veřejné digitální služby – jak je hodnotí hráči na poli digitalizace?](https://blog.cesko.digital/2024/08/Verejne-digitalni-sluzby-jak-je-hodnoti-hraci-na-poli-digitalizace)
* [Vize pro veřejné digitální služby, a jak se k ní dostat](https://blog.cesko.digital/2024/09/vize-pro-verejne-digitalni-sluzby-a-jak-se-k-ni-dostat)

Pokud máte zájem dozvědět se více nebo se zapojit do našich snah, podívejte se na [web Digitálního partnerství](https://www.cesko.digital/projekty/digitalni-partnerstvi/home). Můžete se k nám rovnou [přidat na Diskutuj.Digital](https://diskutuj.digital/) nebo nás kontaktovat na [digitalni.partnerstvi@cesko.digital](mailto:digitalni.partnerstvi@cesko.digital).
