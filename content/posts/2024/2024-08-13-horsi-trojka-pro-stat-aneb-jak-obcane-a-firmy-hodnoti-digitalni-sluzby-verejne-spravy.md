---
title: Horší trojka pro stát aneb jak občané a firmy hodnotí digitální služby
  veřejné správy
author: jakub.holzer
cover: xxx
date: 2024-08-13-05-44
slug: horsi-trojka-pro-stat-aneb-jak-obcane-a-firmy-hodnoti-digitalni-sluzby-verejne-spravy
description: Jak jste spokojeni s digitálními službami státu, kde konkrétně
  vidíte jejich rezervy a co od nich vlastně očekáváte? Přesně to nás v
  Česko.Digital zajímalo, a proto jsme v dubnu a květnu letošního roku provedli
  anketu mezi klienty státu – občany a firmami. V tomto textu vám přinášíme
  výsledky našich hloubkových rozhovorů, v navazujících článcích pak přinášíme
  pohled hráčů na poli digitální transformace státu a také řešení, která se
  nabízejí. Anketa je první etapou našeho projektu Digitální partnerství, který
  usiluje o zlepšení digitálních služeb veřejné správy.
lang: cs
---
## Jak vnímají digitální služby klienti státu?

Občané a firmy nám v hodinových online rozhovorech otevřeně popisovali, jak na základě vlastní zkušenosti hodnotí digitální služby státu. Svou aktuální spokojenost s nimi také vyjádřili celkovou známkou 3,2 (na školní stupnici 1 až 5). Toto číslo mimo jiné téměř přesně odpovídá jinému výzkumu [Aspen Institutu](https://s3.eu-central-1.amazonaws.com/uploads.mangoweb.org/shared-prod/aspeninstitutece.org/uploads/2021/06/NMS_Vnimani-statni-spravy_2021-06-18.pdf) i agentury DIA.

Velmi nás překvapilo, jak se shodují názory napříč většinou respondentů. Žádný z nich nebyl s digitálními službami zcela spokojen, ale zároveň si většina byla vědoma toho, že vyvíjet podobné služby je obtížné. Veřejnost navíc digitální novinky nepřijímá s nadšením a je poměrně kritická k chybám, které jsou ale přirozenou součástí jejich vývoje.\
Problémy, které nám dotazovaní v rozhovorech popsali, jsme seskupili do 6 hlavních okruhů a připojili k nim jejich vybrané komentáře:

## 1. Neefektivní postupy a procesy

Digitalizace v Česku podle některých respondentů probíhá jen tak „na oko", tj. překlápěním papírových formulářů do onlinu bez revize stávajících procesů a využití výhod digitálního prostředí.

> *„Často na sebe procesy nenavazují. Něco udělám digitálně, ale pak to musím vytisknout a podepsat a někam osobně donést."*
>
> *„V ČR se stále tiskne a pak se to skenuje. Proč?"*

## 2. Systém nadřazený občanům

Občané mají pocit, že jsou omezováni byrokratickými pravidly a procedurami, které nesouvisí s jejich potřebami. Stát podle nich není proaktivní a často přenáší požadavky na občany, místo aby je řešil sám pomocí svých dat.

> *„Stát jen vytváří povinnosti a chce, abych je řešil já."*
>
> *„Zjednodušení života občanů není pro úřad benefit, je jim to jedno."*

## 3. Nedůvěra

V rozhovorech se objevovala dvojí nedůvěra: nedůvěra občanů ve stát, který podle nich předpokládá, že se ho občané snaží neustále podvést, a také nedůvěra občanů v sama sebe, zda jsou schopni nárokům státu dostát a vyhnout se tak problémům.

> *„Největší obava je, že něco vyplním špatně a úřad se na mě bude zlobit."*
>
> *„Nemám důvěru. Když něco potřebuju, cítím se zranitelná."*

## 4. Nepřátelský přístup úřadů

Občané mají pocit, že stát jim dává jen příkazy a vyhrožuje pokutami, a že tu není pro to, aby jim pomohl v jejich životních situacích. Zdá se jim, že úřady nejsou na jejich straně. Tento pocit posilují i další problémy, které uvádějí: nedostatek komunikace a transparentnosti státu.

> *"Úřad si doteď neuvědomil, co je jeho produktem. Pomáhat lidem a nabízet komunikaci a služby. Jde o přístup k lidem - jsme tu od toho, abychom vám pomohli."*
>
> *„Je to jako komunikovat s cizím právníkem, to vám radost nepřináší."*

## 5. Nepřívětivý jazyk služeb

Jazyk úřadů je často pro běžné občany až příliš byrokratický a nesrozumitelný. Úřady se totiž snaží dodržet zákony a popsat všechny případy, které mohou nastat. Často je to ale na úkor pochopitelnosti textů pro širokou veřejnost.

> *„Ti, kdo to vytvářejí, jsou odtržení od reality, vůbec nechápou reálný život."*
>
> *„Myslí si, že je to dobré, když k tomu dají 50 stránkovou nápovědu – nedokážu to zpracovat."*

## 6. Chybí porozumění uživateli

Designéři digitálních služeb státu většinou nezohledňují různé uživatele a jejich životní situace. Nejsou s uživateli služeb v kontaktu a neprovádějí s nimi testování ani výzkumy.

> *„Vzdávám podávat věci správně. Ušetřím spoustu času. Když to prostě napíšu na pankáče, oni se pak ozvou."*
>
> *„Ti, kdo to vytvářejí, jsou odtržení od reality, vůbec nechápou reálný život. Nemělo by to být tak složité, aby tomu uživatelé nerozuměli."*

Zpětnou vazbu na digitální služby veřejné správy od občanů a firem tedy máme. Jak s ní naložit? Výsledky našeho výzkumu ukazují, že je třeba provést mnoho změn, aby digitální služby veřejné správy lépe sloužily občanům, firmám i dalším zainteresovaným stranám. Zároveň vnímáme, že stát se snaží a sám přichází s řadou novinek jako je např. občany oceňovaná aplikace MPSV Jenda nebo portál VZP.

Celý proces digitální transformace státu si zaslouží maximální koordinaci a spolupráci. Věříme, že efektivnější a uživatelsky přívětivější digitální služby, které budou odpovídat potřebám všech zúčastněných, se nám povede vytvořit jen díky společné debatě a udržitelné kooperaci. Té chceme dosáhnout díky našemu projektu Digitální partnerství – platformě, ve které bychom pracovali na formulaci problémů, společných cílech i konkrétních řešeních.

### V navazujících článcích přinášíme:

* Hodnocení digitálních služeb státu očima hráčů v oblasti digitalizace veřejné správy, jako jsou zástupci ministerstva, úředníci, dodavatelé technologií, politici a další.
* Naše návrhy a vize digitální transformace služeb státu.

Pokud máte zájem se dozvědět více nebo se zapojit do našich snah, podívejte se na [web Digitálního partnerství](https://digitalnipartnerstvi.cesko.digital/). Můžete se k nám rovnou [přidat na Diskutuj.Digital](https://diskutuj.digital/) nebo nás kontaktovat na [digitalni.partnerstvi@cesko.digital](mailto:digitalni.partnerstvi@cesko.digital).
