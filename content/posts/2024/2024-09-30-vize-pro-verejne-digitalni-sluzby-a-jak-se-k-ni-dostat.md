---
title: Vize pro veřejné digitální služby, a jak se k ní dostat
author: jakub.holzer
cover: https://assets.cesko.digital/966fe530.jpg
date: 2024-09-30-02-03
slug: vize-pro-verejne-digitalni-sluzby-a-jak-se-k-ni-dostat
description: Jak by měly podle vašich představ vypadat digitální služby státu? I
  to jsme zjistili v naší anketě mezi občany, firmami a hráči na poli
  digitalizace veřejných služeb. Za Česko.Digital pak doplňujeme naše plánované
  kroky, jak se k tomuto ideálu co nejvíce přiblížit.
lang: cs
---
V minulých článcích jsme prezentovali výsledky naší ankety mezi [klienty státu – občany a firmami](https://blog.cesko.digital/2024/08/horsi-trojka-pro-stat-aneb-jak-obcane-a-firmy-hodnoti-digitalni-sluzby-verejne-spravy) a také mezi významnými [hráči na poli digitalizace veřejné správy](https://blog.cesko.digital/2024/08/Verejne-digitalni-sluzby-jak-je-hodnoti-hraci-na-poli-digitalizace) (ministerstva, samosprávy, úřednictvo, politici, NKÚ, neziskový sektor, dodavatelé technologií aj.). Přestože stát na tomto poli v poslední době viditelně zabral, mezi uživateli jeho digitálních služeb stále převládá spíše nespokojenost.

Co s tím? Abychom veřejné digitální služby mohli zkvalitnit, musíme nejprve vědět, co od nich jejich uživatelé očekávají a jak mají podle nich vypadat. To jsme zjišťovali v našich hloubkových rozhovorech s občany a firmami. Upozorňujeme, že jde o první, letmé informace, které budeme prohlubovat a zpřesňovat v navazujícím výzkumu.

# Ideální stav veřejných digitálních služeb podle občanů a firem

### 1. Jeden stát, jedno místo – gov.cz

Všechny informace o svých právech a povinnostech občané chtějí najít na jednom místě.

### 2. Snadné vyřízení z pohodlí domova

Lidé nechtějí chodit fyzicky na úřad, ale mít možnost pohodlně řešit záležitosti přímo z domova. Také v čase, který jim vyhovuje, nikoliv v době úředních hodin.

### 3. Stát jako průvodce životními situacemi

Občané očekávají aktivnější pomoc a informování v různých životních situacích, kterými procházejí, můžou nebo budou procházet. Zároveň si přejí proaktivní stát, který jim pomůže splnit jejich povinnosti.

### 4. Otevřenost a ochota k pomoci

Úřady by měly být přístupnější a ochotnější kdykoliv poskytnout pomoc bez zbytečných komplikací. Proklientský přístup by se měl stát standardem.

### 5. Jedno vyplnění, žádné opakování

Občané často uvádějí frustraci z opakovaného vyplňování stejných údajů u různých úřadů nebo stejných úkonů, když tyto údaje už stát má k dispozici.

### 6. Zajištění přístupu pro každého

Lidé by ocenili dostupnější digitální služby pro všechny, bez ohledu na jejich schopnosti a možnosti. Služby by měly počítat s tím, že jejich uživatelé mohou mít nejrůznější omezení.

# Naše řešení pro kvalitní veřejné digitální služby

Výsledky naší ankety ukazují, že je třeba provést mnoho změn, aby digitální služby veřejné správy lépe sloužily občanům, firmám, organizacím a dalším. Zároveň věříme, že efektivnější a uživatelsky přívětivější digitální služby, které budou odpovídat potřebám všech zúčastněných, se nám povede vytvořit jen ve vzájemné spolupráci. Jedna z našich hypotéz, jak toho dosáhnout, je projekt Digitální partnerství – kolaborativní a dlouhodobě udržitelná platforma, kde bychom se všemi zainteresovanými stranami pracovali na konkrétních řešeních, aktivitách a projektech. Správnost této hypotézy ale nejdříve ověříme pomocí dalších výzkumů a analýz, které máme v plánu v roce 2025.

## Naše nejbližší kroky:

### 1. Výzkum

* **Výzkum uživatelských potřeb**\
  Na naši anketu z roku 2024 navážeme obdobným, ale podrobnějším výzkumem uživatelských potřeb, který zpřesní a doplní naše dosavadní zjištění. Obsáhneme v něm všechny cílové skupiny české populace včetně podnikatelů a firem a zaměříme se na jejich překážky, potřeby a očekávání ohledně digitálních veřejných služeb a také vytvoříme jejich persony.
* **Analýza**\
  Výzkumnou část doplníme analýzou toho, co stát pro naplnění těchto potřeb již dnes dělá, resp. plánuje dělat.
* **Gap analýza**\
  V navazující gap analýze popíšeme rozdíl mezi tím, co požadují klienti státu a co jim stát reálně nabízí či hodlá nabízet. Tato zpráva nám pomůže identifikovat sdílené cíle (při následné spolupráci s hráči včetně státu) při hledání řešení.

  Výzkumnou částí navazujeme na naše předchozí výzkumné aktivity z projektu Digitální inkluze, ve kterém jsme zkoumali specifické skupiny digitálně vyloučených a ohrožených obyvatel. Tentokrát se zaměříme i na všechny ostatní uživatele digitálních služeb státu.

### 2. Metrika pro měření kvality digitalizace

Na základě zahraniční praxe navrhneme metriku, kterou budeme dlouhodobě měřit kvalitu digitalizace veřejných služeb v Česku. To nám umožní sledovat pokrok a efektivitu digitalizačních projektů a pomůže státu lépe porozumět potřebám jeho klientů.

### 3. Mapa aktivit a další kroky

Vytvoříme mapu, která ukáže komplexitu digitální transformace veřejné správy a odhalí tzv. pákové body -- tedy místa v systému, jejichž zlepšení může spustit řetězovou reakci dalších pozitivních změn.

Těmito kroky chceme pomoci veřejné správě, aby dokázala vytvářet digitální služby založené na datech a proklientském myšlení. To momentálně považujeme za největší bariéry kvalitní digitalizace v Česku.

**V souvisejících článcích přinášíme:** 

* [Horší trojka pro stát aneb jak občané a firmy hodnotí digitální služby veřejné správy](https://blog.cesko.digital/2024/08/horsi-trojka-pro-stat-aneb-jak-obcane-a-firmy-hodnoti-digitalni-sluzby-verejne-spravy)
* [Veřejné digitální služby – jak je hodnotí hráči na poli digitalizace?](https://blog.cesko.digital/2024/08/Verejne-digitalni-sluzby-jak-je-hodnoti-hraci-na-poli-digitalizace)

Pokud máte zájem dozvědět se více nebo se zapojit do našich snah, podívejte se na [web Digitálního partnerství](https://digitalnipartnerstvi.cesko.digital/). Můžete se k nám rovnou [přidat na Diskutuj.Digital](https://diskutuj.digital/) nebo nás kontaktovat na [digitalni.partnerstvi@cesko.digital](mailto:digitalni.partnerstvi@cesko.digital).
