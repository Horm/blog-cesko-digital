---
title: Proč Česko.Digital odchází z Twitteru/X
author: zoul
cover: https://assets.cesko.digital/75b40de5.jpg
date: 2024-11-28-03-04
slug: odchazime_z_x
description: "Česko.Digital opouští Twitter/X a přechází na decentralizovaný
  Mastodon. X se v rukou Elona Muska stala nástrojem pro manipulaci veřejného
  mínění. "
lang: cs
---
\# Proč Česko.Digital odchází z Twitteru/X



Twitter kdysi bývala živá síť plná zajímavých lidí a konverzací. Možná si ještě pamatujete jeho dřevní začátky, kdy fungoval posíláním textových zpráv. Řada lidí si dnes Twitter nostalgicky spojuje s optimistickou „zlatou éru internetu“. Bohužel, nutno dodat: bývávalo. Její přejmenování na X po akvizici Elonem Muskem tuto éru aspoň pro Twitter uzavřelo. Sympatické modré logo s ptáčkem symbolicky nahradilo černé X a zajímavé konverzace se rychle začaly topit v řádění botů, dezinformací a ultrapravicové nenávisti.



Změnu kurzu pravděpodobně očekávat nemůžeme, protože současný majitel síť využívá k masivní manipulaci veřejného mínění ve svůj prospěch – viz nepokrytou podporu Donalda Trumpa a fake news o Kamale Harris během posledních prezidentských voleb v USA. Twitter už zkrátka není a zřejmě nebude fér hřiště a místo, kde chceme jako Česko.Digital dále působit. Proto odcházíme.



Naším mottem je „měnit Česko k lepšímu pomocí nul a jedniček“. Zároveň si ale dobře uvědomujeme, že digitální technologie nejsou samospásné a vždy pozitivní, jsou totiž pouhým prostředkem – skutečným cílem je lepší život nás všech. Současná podoba Twitteru/X už neslouží společnosti, ale zájmům úzké skupiny mocenských elit. Ano, Elon Musk má plné právo dělat si se svou platformou cokoliv chce, my se na tom jen rozhodli dále nepodílet.



V Česko.Digital chceme jít v používání technologií příkladem – především veřejné správě. Podle nás není v pořádku, že stát v poslední době často komunikuje s veřejností výhradně skrze uzavřené soukromé platformy, kde se k informacím můžeme dostat pouze přes registraci a tedy za cenu vzdání se vlastního soukromí nebo vytěžování svých dat pro neznámé účely. Je to půda, kde nemáme vůbec žádnou kontrolu nad algoritmy, které rozhodují o tom, co uvidíme a co ne – a podvědomě tak utvářejí naši realitu, potažmo názory.



V televizních politických diskuzích často úzkostlivě hlídáme, aby některý nebo některá z mluvčích neměli oproti ostatním pár sekund času navíc. Většina z nás pak ovšem získává informace převážně skrz síto platforem, o jejichž férovosti často nevíme vůbec nic. To je v dnešním rozkolísaném světě obrovská slepá skvrna, která se nám – kdo máme zájem žít ve fungujících demokraciích – může ošklivě vymstít. Stát by s námi měl komunikovat primárně prostřednictvím otevřených platforem, které máme pod kontrolou společně. Komerční sociální sítě mohou být pro stát bonus, ale musíme být schopni se bez nich obejít. Protože komunikační sítě jsou klíčová bezpečnostní infrastruktura státu.



Proto vás také místo Twitteru zveme primárně \[na náš Mastodon](https://mastodon.cesko.digital/@ceskodigital), který jsme zakládali \[před více než rokem](https://blog.cesko.digital/2023/11/ceskodigital-nove-na-mastodonu) mimo jiné v reakci na horšící se stav Twitteru. Mastodon je skutečně decentralizovaná síť, kterou neovládá jeden vlastník, nenarušuje vaše soukromí a nenajdete na ní žádné reklamy ani algoritmy, které by mohly záměrně křivit férové prostředí pro veřejnou debatu.



Zatím si nezakládáme účet na síti Bluesky. Ta navzdory rozšířenému omylu není  decentralizovaná – což v překladu znamená, že kdykoliv se najde nějaký hypotetický miliardář, který bude chtít ovládnout veřejnou diskuzi, může to na Bluesky udělat úplně stejně jako s Twitterem. A jestli si jde z osudu Twitteru odnést nějakou pozitivní zkušenost, je to právě tohle – jako společnost potřebujeme víc platforem, které skutečně kontrolujeme společně, a nejen na nich dočasně squatujeme díky blahovůli aktuálního majitele. 



Sledujte nás dál\!



Titulka: [Alpha Photo](https://www.flickr.com/photos/196993421@N03/52680674516)
