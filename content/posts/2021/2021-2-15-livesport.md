---
title: 'Máme prvního technologického partnera! Od Livesportu jsme na provoz získali 3 miliony'
cover: https://data.cesko.digital/img/975e652a.png
author: zoul
date: 2021-2-15-10-02
slug: livesport
lang: cs
description: 'Neziskovkám a veřejné správě pomáháme s digitálními projekty od května předloňského roku, teď jsme úspěšně podepsali smlouvu s prvním technologickým partnerem. Česká společnost Livesport nás podpořila třemi miliony korun a má zájem s námi spolupracovat dlouhodobě. Do konce roku bychom chtěli uzavřít podobnou spolupráci nanejvýš s třemi dalšími partnery.'
---

S radostí oznamujeme, že jsme letos získali svou první velkou peněžní podporu 🎉. První finanční injekci navíc dostáváme přímo ze světa byznysu – od technologické firmy [Livesport](https://www.livesport.cz). Ta nám svým příspěvkem pomůže zajistit fungování kmenového týmu, který v komunitě pečuje o prostředí, v němž může přes 3600 expertních dobrovolníků snadno a efektivně pomáhat. Zároveň se expertní týmy Livesportu aktivně zaměří na pomoc a rozvoj projektu [Nedlužím státu](https://nedluzimstatu.cz), který má za cíl prevenci předlužení českých občanů.

„Od našeho vzniku do trhu komunikujeme, že se chceme vydat cestou partnerství s českými technologickými a byznysovými lídry, proto jsem za tuto novou a unikátní spolupráci velmi ráda,“ říká Eva Pavlíková, spoluzakladatelka a [nově i CEO](https://blog.cesko.digital/2021/02/novinky) Česko.Digital. „V Česko.Digital věříme, že spolupráce s komunitou expertních dobrovolníků má českým inovátorům co nabídnout. A mluvím zde o hlubší přidané hodnotě. Mít díky svému know-how veřejně prospěšný dopad, u toho se v rámci inovačních projektů učit, seznamovat s novými lidmi a odborníky z oboru nebo zažívat inovace v kompletně online prostředí – to je unikátní kombinace, kterou jen tak nějaké partnerství nenabízí. Týmy našich partnerů pak zpětně posilují komunitu a umožňují nám zvyšovat náš společný dopad,“ dodává.

V oblasti expertního dobrovolnictví a partnerství tedy razíme novou cestu. „Jsme si vědomi toho, že pro řadu neziskovek je financování z nadačních fondů jediným způsobem zabezpečení. My jsme tu proto, abychom neziskovkám pomáhali, ne jim jejich zdroje ještě ubírali,“ doplňuje Eva. „Tato cesta je nová a jednáme samozřejmě i s vybranými fondy, do budoucna bychom ale rádi měli financování zajištěno z obou zdrojů úměrně,“ doplňuje.

Livesport vnímáme jako digitálního a inovačního lídra na českém trhu, který má s naší komunitou sdílené hodnoty i zájem, a tím je užitečná inovace a digitalizace veřejného prostoru. „V Česku máme řadu technologických firem, které se umí prosadit i v globální konkurenci. V digitalizaci naší vlastní veřejné správy ale máme značný dluh. Díky aktivitě tisíců šikovných lidí je Česko.Digital projektem, který má slušnou šanci tento rozdíl smazat. Na tom se rádi budeme podílet jak finančně, tak zapojením našich lidí, kteří také stojí o lepší, modernější Česko,“ říká CEO Livesportu Martin Hájek.

Česko.Digital v prvním roce fungování financoval přímo Jakub Nešetřil, jeden ze zakladatelů organizace. V roce 2020 pak rozvoj komunity umožnila významná podpora, kterou organizace získala z krizového fondu Nadace České spořitelny.
