---
title: 'Od první myšlenky na školství až k nástupu. Jak chce Začni učit! změnit svět pedagogů?'
cover: https://data.cesko.digital/img/a427b343.png
author: iva
date: 2021-3-5-18-02
slug: rozhovor-zacni-ucit
lang: cs
description: 'Dobrovolníci z Česko.Digital a organizace Výluka spojili síly a začali spolupracovat na projektu Začni učit!. Pro zájemce o učitelství vytvoří expertní systém, který je cestou za katedru srozumitelně provede. Jak poznat, kdy se v rozjetém projektu vrátit o krok zpátky, a kdy naopak tlačit dopředu? Nejen o tomto rozhodování jsme se bavili se šéfkou organizace Výluka Sandrou Ort Feyglovou a dobrovolnickým koordinátorem projektu Michalem Voráčem z Česko.Digital.'
tags:
    - zacni-ucit
---

**„Z inkubace do realizace“ by mohlo být jarní heslo projektu Začni učit!, [se kterým organizace Výluka přišla do Česko.Digital](https://blog.cesko.digital/2021/02/zacnete-ucit). Jak se vám líbilo v inkubátoru a co vám utkvělo v paměti?**

Sandra: Nejspíš náš mentor Jakub Štogr. Napsal nám „posudek,“ kde byly popsané hrozby, bariéry a podobně. Za mě nejdůležitější, klíčový dokument. Tam jsme zjistili, že jde o opravdu velký projekt na to, abychom ho úplně celý stihli s Česko.Digital. Rozhodli jsme se realizovat jen část s expertním systémem, na který jsme následně udělali samostatný [Lean Canvas](https://leanstack.com/leancanvas).

**Jak bys, Sandro, popsala, co je Výluka?**

Sandra: Výluka vznikla jako takový nadšenecký studentský spolek, který řešil problémy dvou holek, co chtěly začít učit a nebylo to pro ně úplně jednoduché. Dnes je to neziskovka, která provádí lidi na jejich cestě k učitelství. Úplně od první myšlenky až po jejich nástup do školy.

**Jak se objevila organizace Výluka v inkubátoru Česko.Digital? Co vás k tomu vedlo?**

Sandra: Cesta byla trnitá. Začínali jsme sami a následně šli do Laboratoře Nadace Vodafone. Současná podoba Začni učit! vznikla právě díky finanční výhře v Laboratoři, a především pak díky práci našich dobrovolníků a studentů [StuNoMe](http://novamedia.ff.cuni.cz/). Ale stále to nebylo podle našich představ. Původně jsme přemýšleli nad tím, že bychom zkusili sehnat finance a nechali si vyvinout expertní systém od nějaké vývojářské firmy. Pak jsme se ale dozvěděli o Česko.Digital a rozhodli se, že nám dává větší smysl spojit se a pracovat na tomto projektu i s naším přímým zapojením. 

**Jak jste si ověřili, že projekt naplní reálné potřeby zájemců a může do realizace?**

Sandra: Výluka pracuje se zájemci o učitelství dlouhodobě. Získáváme od nich zpětnou vazbu jak během přímé práce s nimi, tak systematicky. Sbíráme zpětnou vazbu, provádíme mini výzkumy a podobně. Díky nim tuto oblast dobře známe. Začni učit! získalo i kladnou podporu od dalších vzdělávacích organizací, které se shodují, že takový projekt nebo systém v ČR zásadně chybí. 

Když máš dobré lidi v týmu, tak se polovina problémů vyřeší sama
================================================================

**Jak byste popsali spolupráci s Česko.Digital? Jaká byla vaše očekávání a jaká je realita?**

Michal: Pro mě je Začni učit! úplně první projekt s Česko.Digital. Příležitost na něm pracovat přišla před Vánoci, kdy jsem se do komunity zapojil. Zavolali jsme si se Sandrou a s Romčou Pokornou, koordinátorkou příchozích projektů, já jsem se představil a řekl, že by mě tohle téma zajímalo a bavilo. Konkrétní očekávání jsem neměl, ale v č.d je spousta super lidí, kteří mají různé zkušenosti a já se s nimi mohu setkávat. Jsem vděčný Česko.Digital, že tohle dává dohromady. Umožňuje propojit schopné lidi a zajímavé záměry. Učíme se vše zvládat v běhu, ale škola do života je to obrovská. 

Sandra: Já bych to popsala jako neustálé učení. Nejen já sama, ale i celý tým Výluky se hrozně moc naučil a stále se učí. Je i zajímavé vidět, že jsme první projekt, kde je zadavatel součástí procesu. Práce je moc pestrá, stejně jako je pestrý i celý náš tým. Chceme i sladit různá očekávání a motivace lidí, kteří s projektem pomáhají. Každý do projektu přišel s jinou motivací. Všichni máme stejný cíl, ale každý potřebujeme být v týmu podle svých potřeb. Je to občas náročné, ale o to cennější.  

**Je nějaká konkrétní zkušenost, kterou si z této spolupráce ponesete i dál?**

Sandra: Já jsem si potvrdila, že být projektový koordinátor vývoje webu je jiné, než koordinovat projekt pro zájemce o učitelství. Prostě trošku jiná liga. Zjistila jsem, že je to hodně náročné, ale pro mě osobně je důležité, že tady mám právě Michala. On má zkušenost s tímhle prostředím a i díky němu to dobře funguje.

Michal: Mně se docela líbí práce s [Airtable](https://airtable.com/). Já jsem o ní slyšel, ale nepoužíval. Mám ještě dva postřehy. Když máš dobré lidi v týmu, tak se polovina problémů vyřeší sama. To je můj pocit z party dobrovolníků od vývoje, které vede Jakub Bareš. On ani nemusí moc říkat a ti kluci fungují. Taky mě překvapilo, že byť jsme všichni ze stejné oblasti (vývoj a design), tak máme na některé věci dost odlišný pohled. Překvapil mě rozptyl, s jakým můžeme přistupovat ke stejné věci. Vystoupili jsme z komfortní zóny pracovního kolektivu, kde všichni vědí, co jaký pojem znamená. Příkladem může být terminologie, která se může zdát jako jasná, ale v hlavách lidí ty pojmy najednou znamenají něco jiného. To mně připadá fascinující a je to zároveň výzva, jak tohle vše zkrotit.

**Zmiňovali jste mentora projektu Jakuba Štogra. [Nedávno jsme s ním dělali rozhovor](https://blog.cesko.digital/2021/02/rozhovor-inkubator), kde zmiňoval, že bylo potřeba se v projektu Začni učit! trochu vrátit zpátky, aby se realizace opravdu povedla podle očekávání. V čem byl problém?**

Sandra: Já mám pocit, že se v cyklech vracíme pravidelně pro ujištění, že opravdu jdeme tam, kam chceme. Nejvýraznější krok zpět byl, když jsme se zpožděním zformovali finální tým, který následně zjistil, že nám chybí informace. Bez nich bychom se neobešli. Museli jsme tedy doplnit věci do základů, na kterých se bude stavět vše ostatní. Dalo by se říct, že jsme museli zpevnit základy projektu, postavit je trochu výš a lépe. To je pro nás teď hlavní výzva. 

Michal: Mně připadá, že je to úplně normální, vracet se zpátky. Ale zároveň to vnímám i jako hrozbu. Připadá mi, že potřebujeme trochu víc sebedůvěry, abychom si řekli: „My víme, že řešíme správný problém. Správně jsme ho identifikovali a to řešení, které nabízíme, má hlavu a patu.“ Je umění vrátit se zpátky, když je to fakt potřeba, a naopak zbytečně neváhat, když potřebujeme jít dopředu. Je to hrozně těžké a myslím si, že se nám to docela daří.

Nadšené odborníky bude školství potřebovat vždycky, bez ohledu na pandemii
==========================================================================

**Myslíte, že je správný čas spustit projekt v této krizové době?**

Sandra: Čísla ukazují, že lidé v krizi mají větší tendence jít učit. Krize způsobuje větší nejistotu ve firmách, na lépe placených pozicích, a upevňuje jistotu učitelské práce. Často se stává, že lidé, kteří po peďáku šli pracovat do firem za lepšími penězi, se teď začínají hlásit do škol jako učitelé. Z tohoto pohledu projektu aktuální situace neuškodí.

Více než pandemii jsme řešili novelu zákona o pedagogických pracovnících. Týká se lidí s vysokoškolským titulem, kteří chtějí jít učit předmět spojený s jejich oborem. Novela říká, že tito lidé si budou muset doplnit pedagogické vzdělání, ale až 3 roky od svého nástupu. Jejich potřeba se tak sice posune v čase, ale nezmizí. Proto má web smysl. Organizace ve vzdělávání a v učitelství po něm křičí a vědí, že tady není nikdo jiný, kdo by to dělal, a že je potřeba to udělat. Volá nejen trh, ale i MŠMT, které s námi na projektu spolupracuje.

Michal: Teď je na tyhle aktivity stejně vhodná doba jako kdykoliv jindy. Dostat kvalitní lidi do učitelství je dlouhodobě nezbytné. Covid tohle z mého pohledu nijak neovlivňuje. A začínající učitelé budou vždy potřebovat podporu, což je pro mne obrovská hodnota Začni učit!.

**Jaké nejbližší milníky a kroky vás teď čekají?**

Michal: Určitě je to testování funkčního prototypu algoritmu na reálných datech. Finálním výstupem by měla být první verze expertního systému pro veřejné použití. Měla by reflektovat naše technické řešení a taky uživatelské dojmy a pocity.

Sandra: Do týmu Výluky jsme nabrali nového člověka na marketing a komunikaci, Ondru Sliše. S ním a dobrovolníky dotahujeme podklady pro brand a marketingovou strategii. Tuto oblast jsme neměli dobře zpracovanou. Já nemyslím úplně na jednotlivé milníky, ale dělá mi radost, že směřujeme kupředu a stavíme správné základy. Jedním velkým mezníkem pro mne je kvalitativní výzkum formou online focus group, ze kterého by měla mimo jiné vyplynout i segmentace cílových skupin. Díky výsledkům výzkumu tak budeme moci lidem zvenčí přesně ukázat, o čem všichni v projektu mluvíme a kam chceme dojít.

Michal: Já jsem zapomněl na marketing. Významným milníkem bude správné nastavení [KPI](https://cs.wikipedia.org/wiki/Kl%C3%AD%C4%8Dov%C3%A9_ukazatele_v%C3%BDkonnosti), při kterých si ujasníme, co budeme měřit.

**Jaká by měla být budoucnost Začni učit! a jeho přínos?**

Sandra: Já si myslím, že budoucnost Začni učit! je opravdu velká. Je to důležitá věc, kterou nikdo jiný nedělá. Prostředí je totiž složité a velmi rezistentní. Už teď máme pozitivní zpětnou vazbu na aktuální verzi našeho webu, který vznikl jen z našeho nadšení. Díky č.d budeme moct postavit web znovu tak, aby prováděl zájemce o učitelství na celé jeho cestě podle jeho potřeb – ať už si přijde pro radu, kam se přihlásit, čí kurz navštívit nebo s jakým tématem jít ke kterému lektorovi. Začni učit! bude platforma, která předá všechny informace srozumitelně a přinese je na jedno místo, což v českém školství hrozně chybí.

Michal: Já doufám, že to bude jeden ze střípků mozaiky, který přispěje k proměně českého vzdělávání a přístupu učitelů k tomu, co je výuka. Posune nás dál od direktivního způsobu neboli „tady máš učebnici dějepisu a já ti ji dostanu do hlavy“. K tomu, že učitel bude průvodce žáka ve školním životě. Zkrátka, že učitelé svoji roli začnou chápat jinak. Pořád je u nás ve školství hodně biflování, místo toho, aby tam byl partnerský přístup učitele, který jsem viděl ve Švédsku.

Moc se těším, až projdu expertním systémem a vyplním si přihlášku k dostudování pedagogického minima.

Sandra: Míšo, tohle bude jen první krok, pak si tam najdeš i místo ve školství. 👍
