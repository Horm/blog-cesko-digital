---
title: Agilními prvky posouvají dobročinné projekty. Jak dělat dobro agilně
  představí 3 skvělé Scrum Masterky
author: jindrich.oukropec
cover: https://data.cesko.digital/events/Skvely-Scrum_Master_blog-1.png
date: 2021-11-16-03-04
slug: jak-delat-dobro-agilne
description: "Jsou srdcem celého týmu, vedou agilní ceremonie a vytváří
  prostředí, ve kterém se může projekt efektivně a svižně posouvat. Tak bychom
  mohli ve stručnosti popsat roli Scrum Mastera/ky, která se stala stavebním
  kamenem projektů Česko.Digital s cílem změnit Česko k lepšímu. "
lang: cs
---
Už 7. prosince 2021 se v 17:30 koná online webinář k představení role **[Scrum Master](https://cesko-digital.atlassian.net/wiki/spaces/CD/pages/87470076/Scrum+Master)** pohledem tří expertních dobrovolnic, které ve svém volném čase pomáhají v některém z projektů Česko.Digital. Těmto Scrum Masterkám se podařilo přenést agilní prvky známé ze start-upového prostředí do neziskových dobrovolnických projektů. Tím se tak v komunitě podařilo zavést projektovou metodiku, která je **flexibilní a přináší postupný přírůstek odvedené práce, což zapojené dlouhodobě motivuje.** 

Níže představujeme tři dobrovolnice, které nad rámec svých povinností podporují ostatní v projektech z oblasti duševního zdraví, adiktologie a včasné prevence závažných onemocnění.

![](https://data.cesko.digital/img/scrum-master-ladies.png)

*`Zleva: Adéla Kalusová, Markéta Ryklová, Kristýna Tvrdá`*

## Adéla Kalusová 

**Loono**

Ráda cestuje a miluje přírodu. Kolegové o ní říkají, že je energická a komunikativní. Koluje v ní moravská krev, ale nejčastěji ji najdete v Praze. Vystudovala geografii a oblíbila si projektové řízení, kterému se věnovala jak v neziskovém sektoru (zhruba 2,5 roku ještě než poznala Česko.Digital), tak třeba na Ministerstvu vnitra. Touha po mezinárodním týmu ji dovedla na Pankrác do Novartisu, kde aktuálně pracuje v roli Scrum Mastera. Díky tomu, že nemusí denně dojíždět za prací, může svůj čas věnovat i dobrovolnictví.

Díky ní se tým potkává v pravidelných sprintech

Adéla je v projektu Loono od samého začátku, zapojila se už v inkubační fázi, kdy sama ještě pomáhala v jiném projektu CityVizor. *“Tehdy jsme finalizovali Cityvizor a já chtěla spolupracovat na agilním projektu v neziskovém sektoru. Připadalo mi to jako zajímavá výzva. Touhle výzvou se nakonec stala mobilní aplikace Včas pro Loono.”* 

*“Na roli Scrum Mastera v rámci komunity Česko.Digital a projektu pro Loono mě baví především to, jaký jsme vytvořili společně skvělý tým lidí. Mám z nás pocit, že to děláme i srdcem (když zrovna neřešíme proč není dokončená xy user storka v Jiře nebo že nám chybí lidi na backendu). Baví mě i týmová dynamika, řešení problémů a to jak dále tým společně formujeme dle aktuálních potřeb.”*

## Kristýna Tvrdá

**Střecha duševního zdraví**

Kristýna aktuálně působí na pozici konzultantky ve společnosti Kogi CON a věnuje se oblasti firemní kultury a business transformace. Zkušenosti sbírala v manažerských i expertních rolích v telekomunikacích a FMCG, v posledních letech vedla marketingové a komerční týmy. Zajímá ji rozvoj lidí, ráda řeší komplexní problémy a zbožňuje dobré jídlo.

Kristýna se zapojila začátkem léta a původně váhala mezi marketingem a rolí Scrum Mastera, kterou nikdy nedělala. Nakonec rozhodlo téma a chuť rozvíjet se. *“Hodně mě zajímá téma duševního zdraví a věřím, že se mu pořád nevěnuje dost pozornosti. Navíc jsem dostala možnost naučit se něco nového, scrum master jsem nikdy nebyla.”* Kristýna kromě svých zkušeností s vedením lidí a intuice využila i agilního kouče Tomáše Walka, který v komunitě zastřešuje kompetenci agilního řízení.

*“Na Střeše je super, že jsem součástí týmu, který chce přinést něco, co má smysl. Baví mě tým povzbuzovat, podporovat jeho náladu. A hodně zajímavé je pro mě zůstávat víc stranou z hlediska obsahu, jsem zvyklá věci vlastnit.”* vysvětluje Kristýna, co jí baví na roli Scrum Mastera.

## Markéta Ryklová

**Jehlomat**

Rodačka z Plzně působí jako analytik/tester ve společnosti Exon, kde momentálně zavádějí agilní přístup, na čemž se Markéta aktivně podílí. Zapojuje se do vzdělávacích programů CzechItas a mluví anglicky a francouzsky. 

V létě se Markéta připojila do projektu Jehlomat, který má zbavit ČR injekčních stříkaček prostřednictvím aplikace pro veřejnost a terénní pracovníky. Díky Markétě se podařilo převést projekt do agilního řízení, což v případě Jehlomatu znamenalo nastavit pravidelné týmové ceremonie, uvést roli Product Owner a pomoci Tech-leadovi spravovat technické úkoly. 

*“Na roli Scrum Mastera mě baví rozmanitá komunikace, multitasking či nutnost empatie a dobrého odhadu lidí pro fungující tým a dobrou motivaci každého z týmu. Ze všeho nejraději mám progres ať už v rámci vývoje aplikace nebo fungování týmu, který jsme udělali společným odhodláním,”* doplňuje Markéta.

\
**7. prosince 2021 v 17:30, Online na Google Meet, [registrace](https://airtable.com/shrTkwSe15PRFJt2l)**