---
title: 'Příručka Spolu na dálku poradí, jak umožnit pacientům nemocnic nebo klientům sociálních služeb vzdálenou komunikaci s jejich blízkými'
cover: https://data.cesko.digital/img/fd1ecd93.jpg
author: kaku
date: 2021-5-7-10-02
slug: spolu-na-dalku
lang: cs
description: 'Cílem projektu Spolu na dálku bylo v jeho začátku nabídnout poskytovatelům zdravotnických a sociálních služeb chytrá zařízení, díky kterým by svým klientům umožnili vzdálenou komunikaci s jejich blízkými. Výzkum, který vznikl ve spolupráci se zástupci nemocnic, domovů pro seniory, domovů se speciální péčí a zástupci dvou pilotních projektů, však ukázal, že finance nejsou vždy tou hlavní překážkou.'
tags:
    - spolu-na-dalku
---

„Příručka Spolu na dálku pro umožnění vzdálené komunikace pacientů nebo klientů a jejich blízkých“ vznikla ve spolupráci Česko.Digital a odbornými garanty z [Národního telemedicínského centra](https://ntmc.fnol.cz/) Fakultní nemocnice Olomouc a [Asociace poskytovatelů sociálních služeb ČR](https://www.apsscr.cz/). Nabízí ucelený přehled jednoduchých a ověřených postupů, doporučení a pravidel, jak na vzdálenou komunikaci, jak řešení implementovat a chytré zařízení tak efektivně využívat. Shrnuje důvody a argumenty, proč zvážit pořízení tabletů a k čemu je používat.

„Kontakt pomáhá uzdravovat, a proto může v případě potřeby nahradit osobní kontakt ten virtuální a dát člověku to nejdůležitější, lásku a podporu v nemoci a osamění, které zažívá v zařízeních poskytujících mu péči, kterou právě potřebuje. Přes obrazovku tabletu nebo telefonu si můžeme povídat, číst, zpívat, mlčet, virtuálně se obejmout, ale i zprostředkovat spojení všech generací a přenést rodinnou pohodu. Vyjádřit sounáležitost ve dnech dobrých, ale i podporu v těch špatných. Na nás všech záleží, zda pomůžeme s pořízením zařízení a jeho využíváním ke konverzaci pacientů s rodinou, a tak vyjádříme podporu dětem a dospělým, kteří potřebují naši pomoc. Virtuální komunikaci můžeme využívat především v době zákazu návštěv. Měla by být nabízena jako alternativa, protože pacienti a klienti nemohou zůstat bez pravidelného kontaktu s rodinou. Vedení zdravotnických a sociálních zařízení by tuto službu mohla nabízet, a to nejen v době epidemické krize. Příručka může svými technickými nástroji pomoct nám zdravotníkům k rychlejšímu zavedení virtuální komunikace v rámci normálního provozu na odděleních. Laická veřejnost může příručku využít ke snadnějšímu spojení se svými blízkými,“ shrnuje zakladatelka a dětská sestra na Novorozeneckém oddělení Fakultní nemocnice v Olomouci paní Ilona Antoníčková.

Příručka se věnuje i otázkám bezpečnosti, způsobu připojení, výběru správného typu tabletu a doplňkům, stejně jako samotnému průběhu komunikace. Nechybí ani rady, jak se o zařízení starat nebo jak o službě informovat rodinu a blízké. A protože jsou k uskutečnění vzdálené komunikace potřeba i programy a aplikace, jsou součástí příručky i stručné přehledy k používání těch nejběžnějších nástrojů. Informace k možnostem financování jsou doplněny o vzory darovací smlouvy v případě, že by zařízení přijalo tablety darem nebo na ně dostalo peníze.

Jak doplňuje zakladatelka projektu: „Virtuální komunikace prostřednictvím tabletu nebo telefonu je jeden z nejdostupnějších prostředků, který můžeme využít.“

Připojte se i vy a pomáhejte tak nejen měnit české zdravotnictví a sociální služby k lepšímu, ale i ostatním rodinám neztratit v této nepříznivé době kontakt s blízkými:

* Příručka Spolu na dálku [ke stažení zde](http://cesko.digital/go/spolu)
* Posty k přesdílení na sociální sítě [Facebook](https://www.facebook.com/cesko.digital/photos/a.2360054424238229/2940107469566252), [LinkedIn](https://www.linkedin.com/posts/cesko-digital_vzd%C3%A1len%C3%A1-komunikace-se-za-posledn%C3%AD-rok-za%C4%8Dala-activity-6790657923958894592-GYHX), [Twitter](https://twitter.com/CeskoDigital/status/1384892210609594372?s=20)

## Vzdálená komunikace není problém jen v nemocnicích a domovech seniorů

Důraz na zachování duševní pohody a sociálních kontaktů svých klientů žijících v domácnostech kladou i mnohé neziskové organizace. Už více než rok zapojují seniory do online programů, nabízejí jim pohybové či vzdělávací kurzy ve virtuálním prostředí a připravují desítky pořadů na YouTube. Poskytují klientům také osobní i vzdálené poradenství a podporu při ovládání IT technologií. Do online prostředí se přesunuly i dlouhodobě realizované kurzy počítačové gramotnosti nebo práce s chytrými telefony, díky kterým řada aktivnějších seniorů už technické novinky zvládla. Zkušenosti potvrdily, že cílené vzdělávání starší generace v digitální bezpečnosti a IT je velmi potřebná a přínosná. Mezi prvními začaly s online programy pražské organizace Elpida o.p.s., Právě teď! o.p.s., plzeňský TOTEM z.s. nebo ŽIVOT 90 z.ú.

## Zadavatelka projektu

Mgr. Ilona Antoníčková, FN Olomouc

## Koordinátoři

Kateřina Kocianová, Radka Steklá, Šárka Karlová

## UX, brand a grafika

Swenia Kalianko

## Marketing a obsah

Eva Zehnálková, Bára Truksová, Jakub Šnorbert

## S projektem pomáhali

Lucie Zajíčková, Martin May, Antonín Hlavinka, Michal Štýbnar, Alice Švehlová
