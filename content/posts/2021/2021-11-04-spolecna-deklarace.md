---
title: "Společná deklarace: Je nejvyšší čas modernizovat státní správu"
author: eva
cover: http://data.cesko.digital/img/spolecna_deklarace/pilire-grafika.png
date: 2021-11-04-03-14
slug: spolecna-deklarace
description: Pokud je prostor, vždy hledáme spolupráci a synergii. A jedna
  taková spolupráce napříč aktéry se podařila v tématu modernizace státní
  správy. Jsme moc rádi, že jsme společně s organizacemi Aspen Institute Central
  Europe, Rekonstrukce státu, Nadace OSF, České priority a Hlídač státu
  spoluautory deklarace, která spojuje neziskové organizace, experty, akademiky
  i podnikatele. Apelujeme na vládu, aby modernizaci státní správy zařadila mezi
  své priority a zároveň nabízíme pomocnou ruku, protože modernizace je
  společným zájmem nás všech. Chcete vědět, co organizace deklarují a jakou
  změnu podporují? Přečtěte si celé znění deklarace.
lang: cs
---
## Znění celé deklarace

**Fungování státní správy v České republice není vyhovující ani pro řešení běžných problémů, natož pro zvládání krizí.** Jsme přesvědčeni, že státní správa vyžaduje významnou organizační transformaci. Na nízkou efektivitu státní správy a její limity totiž běžně naráží nejen občané, ale při snaze realizovat své priority také každá vláda. Podmínkou úspěšné transformace státní správy je, že vláda za transformaci převezme odpovědnost a ustaví k jejím dílčím cílům kompetentní týmy, které budou realizaci na denní bázi spravovat.

**Experti, nezávislé analýzy i samotní státní zaměstnanci upozorňují na velmi nízkou efektivitu státní správy,** která se projevuje mimo jiné pomalostí, administrativní náročností procesů, nepředvídatelností budoucích kroků a neschopností přicházet s řešeními aktuálních komplexních výzev (od digitalizace po vzdělávání). Prvotním projevem neefektivity je nedostatečná kvalita služeb, které státní správa poskytuje občanům a politikům. 

Současně zdůrazňujeme, že **tato deklarace není kritikou státních zaměstnanců**, kteří často dělají, co mohou, podávají i nadstandardní výkony v prostředí, které tomu nepřeje, a marně hledají podporu, uznání a zastání. 

Potřebu modernizace státní správy si uvědomují i sami státní úředníci. Cesta k jejímu umožnění vede přes změnu legislativního prostředí, přenastavení vnitřních řídících mechanismů a procesů a  změnu vnitřní kultury organizace. Zásadní je též permanentní zájem o rozvoj státní správy ze strany vedení jednotlivých organizací a také zejména tlak a podpora z úrovně samotné vlády. 

Jsme přesvědčeni, že 

1. transformace státní správy se musí stát **klíčovou prioritou nové vlády**, jejíž plnění bude zaštiťovat a dozírat přímo předseda vlády, případně pověřený místopředseda; 
2. vláda musí využít zkušeností s vedením úspěšných reforem ze zahraničí, a ustanovit **realizační týmy** soustředěné na dílčí části transformace s přiděleným rozpočtem, silným mandátem a kompetencemi transformaci projektově vést a koordinovat, jasnými úkoly, harmonogramem jejich plnění a přímou odpovědností i přístupem k vedení vlády.

**Apelujeme na vládu, aby modernizaci státní správy zařadila mezi své cíle v připravovaném programovém prohlášení, ustavila realizační týmy a započala se samotným procesem transformace. Je nezbytné začít s těmito kroky co nejdříve tak, aby efektivnější podoba státní správy kromě jiného usnadnila plnění i dalších vládních priorit.**

Zároveň deklarujeme zájem tento dlouhodobý proces podporovat a spolupracovat s vládními představiteli a realizačním týmem na hledání správných řešení pro modernizaci státní správy. Rozvoj efektivní státní správy je totiž společným zájmem celé České republiky.

**Autoři společné deklarace:**

![](https://data.cesko.digital/img/spolecna_deklarace/autori_deklarace.png)

**Signatáři:**

![](https://data.cesko.digital/img/spolecna_deklarace/signatari_deklarace.png)

Bob **Kartous**, publicista, ředitel Pražského inovačního institutu

Danuše **Nerudová**, rektorka Mendelovy univerzity

Edvard **Outrata**, bývalý předseda ČSÚ a vysoký státní úředník v Kanadě

Eliška **Wagnerová**, bývalá místopředsedkyně Ústavního soudu a předsedkyně Nejvyššího soudu 

Filip **Pertold**, zástupce výkonného ředitele IDEA a výzkumný pracovník IDEA

Ivan **Přikryl**, bývalý vedoucí Úřadu vlády

Jakub **Nešetřil**, IT podnikatel

Jan **Barta**, podnikatel a investor, Pale Fire Capital

Jiří **Jirsa**, bývalý 1. náměstek ministra zemědělství

Lukáš **Kačena**, nezávislý konzultant pro oblast veřejné správy

Marie **Bohatá**, bývalá předsedkyně ČSÚ a zástupkyně GŘ v Eurostatu

Marie **Sciskalová**, vysokoškolský pedagog Slezské univerzity v Opavě

Martin **Hájek**, internetový podnikatel a investor, zakladatel Livesport

Ondřej **Fryc**, zakladatel Mall.cz a partner Reflex Capital

Ondřej **Krátký**, spoluzakladatel a CEO Liftago

Ondřej **Závodský**, bývalý náměstek ministra financí

Pavel **Bratinka**, bývalý náměstek ministra zahraničních věcí

Petr **Janský**, ekonom a vedoucí katedry na FSV Univerzity Karlovy

Tomáš **Havel**, vysokoškolský pedagog Právnické fakulty Univerzity Karlovy

Tomáš **Louda**, vedoucí Katedry veřejné správy Západočeské univerzity v Plzni

Lukáš **Tóth**, ekonom a spoluzakladatel Behavio Labs

## Proč je modernizace státní správy potřeba?

Státní správa uspokojivě nezvládá ani běžnou servisní činnost, natož aby uměla řešit náhlé krize či se připravovat na očekávané společenské změny a jejich management, o čemž vypovídají jak nezávislé analýzy, včetně mezinárodních, tak názory české veřejnosti i samotných zaměstnanců státní správy. Strategické dokumenty, které navrhují pozitivní řešení, zůstávají nenaplněny, stejně jako zůstávají bez reálné odezvy v krocích politků vládou zadané analýzy současného stavu.

**Důvody pro modernizaci státní správy:**

1. **Občané i státní úředníci jsou se státní správou nespokojeni a požadují její reformu.**

Občané nejsou spokojeni s úrovní poskytovaných služeb. Státní správu považují za pomalou (83 %), byrokratickou (82 %), zkorumpovanou (70 %) a nevstřícnou (67 %). Podobně o ní smýšlí i státní zaměstnanci. Reformu považuje za nezbytnou 81 % občanů (59 % chce zásadní reformu). Nespokojenost se stavem státní správy vyjadřují i státní zaměstnanci, ti reformu považují za nezbytnou v 74 % případů (47 % chce zásadní reformu). ([The Aspen Institute Central Europe & NMS Market Research, 2021. Vnímání státní správy: Závěrečná zpráva.](https://s3.eu-central-1.amazonaws.com/uploads.mangoweb.org/shared-prod/aspeninstitutece.org/uploads/2021/06/NMS_Vnimani-statni-spravy_2021-06-18.pdf))

2. **Česká státní správa v mezinárodním srovnání výkonu významně zaostává.**

ČR se v Global Competitiveness Report umístila v klíčovém ukazateli výkonu veřejného sektoru mezi nejhoršími (Public-sector performance - 99. místo ze 141), mimo jiné kvůli podoblastem “Efficiency of legal framework in settling disputes” (#85), “Burden of government regulation” (#121) či “E-Participation” (#89). ([World Economic Forum, 2019. Global Competitiveness Report](https://www3.weforum.org/docs/WEF_TheGlobalCompetitivenessReport2019.pdf)). V oblasti poskytování veřejných digitální služeb se ČR pohybuje hluboko pod průměrem EU ([Index digitální ekonomiky a společnosti 2020 (DESI)](https://digital-strategy.ec.europa.eu/en/library/digital-economy-and-society-index-desi-2020), Digital public services - 22. místo z 28).

3. **Služební zákon nesplnil očekávání. Mnohé problémy zůstávají.**

Zákon o státní službě sice přispěl ke zvýšení transparentnosti a stability státní správy. Profesionalizovat ani plně odpolitizovat státní správu se však nepodařilo. Negativně se zákon podepsal na efektivitě a výkonnosti. ([KPMG, 2019. Zpráva z ex post hodnocení dopadů regulace (RIA) k zákonu č. 234/2014 Sb., o státní službě](https://texty.hlidacstatu.cz/wp-content/uploads/2021/04/Zprava_z_ex-post_hodnoceni_dopadu_regulace_RIA.pdf).)

4. **Samotná česká státní správa si své problémy uvědomuje. Nikdo je ale neřeší.**

Veřejná správa hovoří kromě jiného o nedostatečných analytických kapacitách nebo centrální evidenci dat či jejich nekoordinovaném sběru. ([Vláda ČR, 2020. Koncepce Klientsky orientovaná veřejná správa 2030](https://www.mvcr.cz/clanek/koncepce-klientsky-orientovana-verejna-sprava-2030.aspx)) Na efektivitě vládnutí se negativně podepisuje orientace činnosti státní správy primárně na operativní aktivity na úkor těch strategických. ([Úřad vlády ČR, 2017. Strategický rámec Česká republika 2030](https://www.cr2030.cz/strategie/)) Ve státní správě neexistuje systém pro přenos vědeckých poznatků do praxe vládnutí. Státní správa tak neposkytuje politikům potřebné odborné zázemí pro jejich rozhodování. ([OCHRANA, František and Arnošt VESELÝ, Martin NEKOLA, Blanka TOLLAROVÁ. Ministerští úředníci ČR a využívání sociálně vědních poznatků. Vojenské rozhledy. 2018, 27 (2), 109-124.](https://www.vojenskerozhledy.cz/kategorie-clanku/vyuziti-poznatku-uredniky)).

![](https://data.cesko.digital/img/spolecna_deklarace/postoj_verejnosti.png)

![](https://data.cesko.digital/img/spolecna_deklarace/postoj_statnich_zamestnancu.png)

Zdroj: [The Aspen Institute Central Europe & NMS Market Research, 2021. Vnímání státní správy: Závěrečná zpráva.](https://s3.eu-central-1.amazonaws.com/uploads.mangoweb.org/shared-prod/aspeninstitutece.org/uploads/2021/06/NMS_Vnimani-statni-spravy_2021-06-18.pdf) Vlastní zpracování.

## Pilíře modernizace

K modernizaci státní správy může výrazně přispět zejména uskutečnění klíčových kroků ve třech pilířích, kterými jsou: efektivnější řízení státní správy a kvalitnější management (Pilíř I), zavádění prvků informovaného vládnutí (Pilíř II) a provedení skutečné digitální transformace (Pilíř III). Spustit modernizaci je nezbytné ve všech pilířích. Důležité jsou první rychlé kroky, primárně ustanovení realizačních týmů pro každý pilíř a zaměření se v realizaci na v krátkém horizontu dosažitelné pozitivní cíle. Současně je ale třeba, aby realizační týmy pracovaly na komplexní reformě, která bude mít politickou podporu.

## **Informace o autorských organizacích**

Jsme zástupci občanského sektoru, kteří se dlouhodobě zabývají kvalitou vládnutí v České republice. Uvědomujeme si, že česká státní správa není už dlouho v dobré kondici. Právě proto jsme přesvědčeni, že je nejvyšší čas zahájit její modernizaci, chceme-li jako společnost obstát před výzvami budoucnosti.  Víme, že modernizace je náročným úkolem. Nástroje k jejímu provedení třímá v rukou politická reprezentace. My, jako zástupci občanského sektoru, nabízíme pomocnou ruku.

![](http://data.cesko.digital/img/spolecna_deklarace/pilire-grafika.png)

**Aspen Institute Central Europe**

Aspen Institute Central Europe je regionálním partnerem globální sítě Aspen Institute. Slouží jako nezávislá platforma, kde se mohou setkávat a jednat jak představitelé politiky a byznysu, tak osobnosti z oblasti umění, sportu či vědy. Cílem Institutu je rozvíjet mezioborovou spolupráci a podporovat mladé středoevropské lídry z různých sektorů v jejich osobním i profesním rozvoji.

Aspen Institute byl založen v roce 1950 ve Spojených státech. Sídlo má ve Washingtonu D.C. a je zastoupen sítí partnerů na dvanácti místech po celém světě: vedle střední Evropy se sídlem v České republice je to Francie, Indie, Itálie, Japonsko, Mexiko, Německo, Nový Zéland, Rumunsko, Španělsko, Ukrajina a Velká Británie. 

Pražská pobočka byla založena v roce 2012 jako veřejně prospěšná společnost a působí v celém středoevropském regionu, především v České republice, Maďarsku, Polsku a na Slovensku.

**České priority**

České priority pomáhají v České republice systematicky nalézat nejlepší řešení důležitých celospolečenských problémů. Jsme přesvědčeni, že lepší výsledky veřejného rozhodování mají velký potenciál zvyšovat kvalitu života pro současné i budoucí generace. Náš tým a odbornou radu tvoří vědci a odborníci se zkušeností z akademické, veřejné, neziskové i podnikové sféry v České republice i zahraničí. Společně stavíme na principech otevřenosti, rigoróznosti, objektivity, nestrannosti a nezávislosti. Náš přístup spočívá zejména ve využití reálných dat a rigorózních analytických přístupů ve veřejném rozhodování. Podporujeme spolupráci mezi vědeckou a politickou sférou, posilujeme racionální uvažování napříč sektory, provádíme aplikovaný výzkum inovativních metod pro lepší veřejné rozhodování a také přinášíme mezinárodně ověřené přístupy do ČR. Více informací najdete na [www.ceskepriority.cz](http://www.ceskepriority.cz/) a [www.informovane-vladnuti.cz](http://www.informovane-vladnuti.cz/).

**Česko.Digital**

Česko.Digital je komunita expertních dobrovolníků z mnoha oborů od IT přes projektové řízení až po marketing, kteří ve svém volném čase pomáhají státu a nestátním organizacím a mění tak Česko k lepšímu. Zapojit se může každý, kdo chce pomoci rozvíjet digitální produkty – vývojář, designér, projektový a produktový manažer nebo marketér. Aktuálně Česko.Digital sdružuje přes 4 200 lidí a je tak největší organizací tohoto druhu (tzv. civic-tech) v Evropě. Více informací najdete na [www.cesko.digital](http://www.cesko.digital/). 

**Hlídač státu**

Hlídač státu je respektovanou nezávislou autoritou v oblastech transparentnosti státu, využívání otevřených dat a elektronizace státu. Fungujeme jako jeden z nejdůležitějších informačních zdrojů o hospodaření a fungování státu pro širokou veřejnost, média i samotnou státní správu. Současně si klademe za cíl být jedním z aktivních subjektů v ČR podporující skutečné protikorupční aktivity v maximálně konkrétní a důsledné formě. Nejsme pouhým kritikem, aktivně pomáháme státní správě a úředníkům s elektronizací státu, zprostředkováváme zahraniční zkušenosti a trendy, pomáháme nastavit základní principy digitalizace služeb a procesů státu. Více informací najdete na [www.hlidacstatu.cz](http://www.hlidacstatu.cz/).

**Nadace OSF**

Nadace OSF je česká nadace s 30 letou historií. Jejím posláním je podpořit živou občanskou společnost a jejím prostřednictvím rozvíjet stát, kde mají všichni rovné šance a zapojují se do dění ve svém okolí. Nadace otevírá citlivá a opomíjená témata a společně s dárci hledá průkopníky, kteří taková témata budou rozvíjet dál. Digitalizaci a otevírání dat se věnuje od roku 2012. Kromě veletrhu Open Data Expo pořádá každoročně také soutěž Společně otevíráme data pro nejlepší aplikace postavené na otevřených datech. V minulosti organizovala též hackathony v Praze a Brně. Více informací najdete na [www.osf.cz](http://www.osf.cz/).

**Rekonstrukce státu**

Rekonstrukce státu už osmým rokem prosazuje protikorupční zákony a opatření pro dobrou správu. Tvoří ji právníci, experti, podnikatelé a všichni občané, kterým záleží na transparentní a odpovědné politice. Iniciátorem vzniku Rekonstrukce státu byl v roce 2013 tým právníků Frank Bold. Mezi její garantské organizace patří kromě Frank Bold ještě Hlídač státu, Oživení, Otevřená společnost a Datlab Institut. Mezi nejvýznamnější úspěchy Rekonstrukce státu patří prosazení registru smluv, ve kterém musí být zveřejněné všechny státem uzavřené smlouvy, nebo zákon o evidenci skutečných majitelů, který zakazuje přidělit dotaci nebo veřejnou zakázku firmě s nejasnou vlastnickou strukturou. Více informací o aktivitách a týmu Rekonstrukce státu najdete na [www.rekonstrukcestatu.cz](http://www.rekonstrukcestatu.cz/).

Dokument s deklarací ke stažení [ZDE](https://data.cesko.digital/img/spolecna_deklarace/spolecna_deklarace.pdf).