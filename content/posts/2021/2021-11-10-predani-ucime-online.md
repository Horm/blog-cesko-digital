---
title: "Digitální vzdělávání, které má budoucnost: Komu předáváme Učíme online?"
author: dana
cover: https://data.cesko.digital/img/predani_UO.png
date: 2021-11-10-03-52
slug: predani-ucime-online
description: Projekt, který si za více než rok a půl vývoje v Česko.Digital
  prošel náročnou, ale perspektivní cestou. Teď nastal čas jít ještě dál a
  vytvořit prostor pro platformu, která sjednotí a podpoří digitální vzdělávání
  v Česku. Na nové cestě k ještě lepšímu školství však už nebudeme sami.
lang: cs
---
Projekt [Učíme online](http://ucimeonline.cz/) vznikl jakožto reakce na uzavření škol z důvodu pandemie, kdy byla nezbytná rychlá pomoc žákům i učitelům se světem online výuky. **Nyní zkvalitňuje nejen distanční výuku, ale také digitální kompetence žáků**, kteří se bez nich v dnešní době neobejdou.

## Dechberoucí čísla

* Projekt pomohl **626 školám** v ČR se zprovozněním online výuky.
* Webináři Učíme nanečisto prošlo celkem **9 300 učitelů, ředitelů či rodičů**.
* Odvysíláno bylo **103 webinářů**.
* Vznikla také **[videotéka](https://www.ucimeonline.cz/aktivity/ucime-nanecisto/videoteka/)**, ve které mají stovky výukových videí **více než 100 tisíc zhlédnutí**.
* Ve Sbírce počítačů jsme rozdali více než **2 862 počítačů a notebooků**, přispělo do ní **66 komerčních dárců techniky** a spolupracovalo s námi **254 organizací** (neziskovky, školy), které nám pomohly dostat techniku do potřebných rodin.
* Projekt Učíme online obsadil také **2. místo v roce 2020 v soutěži za inovaci ve vzdělávání**, známou spíše jako **EDUína**, a stal se **finalistou SDG cen 2021**.

## Kam projekt směřuje?

Vzniklé know-how projektu a čas i energie všech zapojených dobrovolníků jsou pro nás velmi cenné. Proto jsme se rozhodli otevřít projektu dveře do světa, naplnit jeho vizi a předat ho pod hlavičku organizace **NPI (Národní pedagogický institut České republiky)**.

*„Projekt Učíme online dokázal rychle nabídnout záchranný kruh stovkám škol bojujících s náhlým přechodem na distanční výuku. Zároveň během roku a půl své existence vytvořil funkční standard pro digitální vzdělávání, na který chceme v NPI ČR navázat a rozvíjet ho na co největším počtu škol,“* popisuje Ivo Jupa, ředitel Národního pedagogického institutu, vizi dalšího rozvoje projektu. 

NPI od nás tak postupně převezme dvě klíčové části projektu: technologickou pomoc školám a webináře Učíme nanečisto s [rozsáhlou videotékou](https://www.ucimeonline.cz/aktivity/ucime-nanecisto/videoteka/).

Kromě **předání** zmíněného **know-how, značky, praxe a digitálních kompetencí**, popisuje Martina Habová, marketingová manažerka Česko.Digital, cíl vzájemné spolupráce s NPI: *„Cílem spolupráce je také poskytovat učitelům co nejlepší servis k tomu, aby mohli být opravdovými hybateli na poli digitalizace vzdělávacího systému a účinně rozvíjet digitální gramotnost žáků. Česko.Digital je tak kromě předání svého know-how připraveno poskytovat NPI ČR podporu při zavádění inovací do praxe škol.“*

## Digitalizaci ve vzdělávání nezastavíme

**Důležitost digitálního vzdělávání již prosákla na povrch**. Nikdo nepochybuje o jejím růstovém potenciálu v následujících letech. Proto není překvapením, že mezi hlavní priority v rámci budoucnosti projektu patří z pohledu NPI jeho technická podpora.

Ondřej Neumajer, garant digitálního vzdělávání NPI ČR, k tomu dodává: *„Digitalizace českého vzdělávání se poslední dobou výrazně zrychlila. Na internetu nalezneme nepřeberné množství webinářů, výukových videí a materiálů, vyučovat můžeme ze svého notebooku už dnes prakticky odkudkoliv, kde je dobré připojení. Zároveň čím dál více z nás zažívá i druhou stranu mince –⁠ kyberšikanu nebo třeba hackerský útok. Učitelé by proto měli umět nejen digitální technologie ovládat a tuto znalost předávat žákům, ale zároveň u nich posilovat schopnost orientovat se v digitálním prostředí a rozpoznat, kdy nám technologie slouží a kdy už škodí a jak na to reagovat.“*

## Bez podpory by to nešlo

Při této příležitosti **chceme poděkovat všem neziskovým organizacím, které s námi spolupracovaly, a také našim partnerům,** kteří projekt významně podpořili. Díky finanční podpoře [Nadace Bakala Foundation](https://www.bakalafoundation.org/) jsme tak mohli rozvíjet naše aktivity v průběhu roku 2021, a tím navázat na dynamický rozvoj v roce 2020, kdy nás významně podpořila [Nadace České spořitelny](http://nadacecs.cz/).

**Také je namístě poděkovat více než 700 dobrovolníkům**, kteří na projektu pracovali, protože i ten nejmenší střípek tvoří celek. Bez našich dobrovolníků by se příběh projektu nepsal.

## Nezaostává ani Sbírka počítačů

Poslední částí projektu je **Sbírka počítačů**. Ta také poputuje do zkušených rukou, a to **do neziskové organizace [Člověk v tísni](https://www.clovekvtisni.cz/)**. Sbírku organizace kompletně převezme od nového roku. V souvislosti s tím **[plánujeme uspořádat akci](https://cesko.digital/events/sbirka-pocitacu)**, na kterou se můžete těšit už **24. 11.**! Sledujte naše sociální sítě nebo Slack, kde se včas dozvíte více.