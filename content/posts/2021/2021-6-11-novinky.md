---
title: 'číst.digital/23: Vzniká nový web Začni učit! | Máme nové pracovní prostory'
cover: https://data.cesko.digital/img/8d77ac4f.jpg
author: teryii
date: 2021-6-11-10-02
slug: novinky
lang: cs
description: 'Ahoj Česko.Digital! 👋 Ještě než se vydáte za letním dobrodružstvím, máme pro vás další novinky z komunity. Jsme totiž zase o krok blíž tomu, dělat lidem zdravější a kvalitnější život. Kromě toho představíme nový pracovní prostor, ve kterém mohou vznikat další velké věci, měnící Česko k lepšímu. Co se za poslední týdny událo nového a na co můžeme být náležitě pyšní?'
---

## Zajímavé čtení (nejen) na červen

Jak vidí digitalizaci státu naše CEO [Eva Pavlíková](https://cz.linkedin.com/in/evapavlikova)? A co digitalizace státu skutečně znamená? Podle Evy je **úspěšná digitalizace závislá především na změně myšlení a srozumitelné komunikaci**. Kde na této cestě jsme a v čem jsou největší zádrhele si [můžete přečíst na našem blogu](https://blog.cesko.digital/2021/06/zmena-mysleni).

## To nejlepší z našich projektů

**INOVACE ZPRAVODAJSKÉHO STORYTELLINGU:** Už brzy ukážeme první výsledky naší práce. Společně s redakcemi [ČTK](https://www.ceskenoviny.cz/), [Drbna](https://www.drbna.cz/), [ČtiDoma](https://www.ctidoma.cz/) a [Ekonews](https://www.ekonews.cz/) **tvoříme prototypy, které představíme na Novinářském dni** 18\. června. Stále nám však [chybí vývojáři](https://docs.google.com/document/d/1WufispIL5XGRCHc8GMdpoOcTDO8PTEda6TQKGFqC48k/edit?usp=sharing). Chcete pomoci? Přihlaste se v kanálu [#run-inovace-zpravodajského-storytellingu](https://cesko-digital.slack.com/archives/C01AENB1LPP).

**LOONO:** Jak se [náš projekt](https://cesko-digital.atlassian.net/wiki/spaces/LA/overview#Loono%3APr%C5%AFvodceprevenc%C3%AD-%F0%9F%93%91Kl%C3%AD%C4%8Dov%C3%A9dokumentyprojektu) vyvíjí? Pokročili jsme hned na několika frontách. 💪 Rozpracovali jsme důležité prototypy aplikace, které pokrývají všechny stěžejní funkcionality. Založili jsme také účty v nástrojích, které potřebuje k práci náš hlavní Flutter vývojář. Dále jsme získali **přístup do první databáze smluvních lékařů od pojišťovny [RBP](https://www.rbp213.cz/cs/)**, současně jednáme i s dalšími pojišťovnami. Mimo jiné jsme také definovali rozsah MVP aplikace.

**SPOLU NA DÁLKU:** Máme za sebou další úspěšně dokončený projekt. Co se nám podařilo dosáhnout? **Ve spolupráci s Národním telemedicínským centrem FNOL a Asociací poskytovatelů sociálních služeb v ČR jsme vytvořili [Příručku Spolu na dálku](http://cesko.digital/go/spolu)**, o které si můžete přečíst [v našem blogovém článku](https://blog.cesko.digital/2021/05/spolu-na-dalku) a kterou můžete i [nadále sdílet](https://cesko-digital.atlassian.net/l/c/Mz01GdLX). Jeden z prvních projektů ze zdravotnictví tak svou cestu v Česko.Digital končí, předáváme ho do rukou zadavatele a my děkujeme všem, kdo se na něm podíleli!

**JEHLOMAT:** V květnu jsme v Jehlomatu jeli neskutečné bomby. Nový člen týmu nám zpracoval moodboard, podle kterého jsme upravili vzhled aplikace a začali s jejím navrhováním. Spuštění projektu jsme přesunuli z konce června do druhé poloviny července a čeká nás testování aplikace s terénními pracovníky.

**ZAČNI UČIT!:** Odstartovali jsme tvorbu nového webu Začni učit!. Na společném workshopu jsme začali skládat základní kameny jeho nové podoby a už teď se těšíme na výsledek. Marketingový tým rozplánoval spuštění projektu a část z nás se konečně sešla naživo, řádně otestovaná a s dodržením veškerých opatření, a dala si v Kasárnách Karlín pivo ⤵︎

![Tým Začni učit](https://data.cesko.digital/img/3923774d.jpg)

**UČÍME ONLINE:** I přes otevřené školy **neklesá zájem učitelů o naše webináře** Učíme nanečisto. Webináře s tématy blížícího se konce školního roku nebo kreativního využití moderní technologie v prezenční výuce **budeme vysílat až do půlky června**, [více zde](https://www.ucimeonline.cz/aktivity/ucime-nanecisto/). Vnímáme také zájem o počítačovou techniku z naší sbírky počítačů. Pokud víte o společnosti, která by mohla darovat použité počítače nebo notebooky, [sem s ní](https://www.ucimeonline.cz/aktivity/sbirka-pocitacu/)! A ještě jedna velká novinka – **Učíme online jede do finále cen SDGs**! Letos se přihlásilo 238 projektů, které mění svět k lepšímu, a 8 z nich postoupilo do finále. A mezi nimi je i náš projekt. Držte palce!

O všech projektech, na kterých v č.d pracujeme, si můžete přečíst na naší [wiki](https://cesko-digital.atlassian.net/l/c/1RriTPgP).

## Jak si v komunitě žijeme

Potkali jsme se s datařskou komunitou na **setkání Open Data Pivo*Limo**, které pořádá [Nadace OSF](https://osf.cz/). Z diskuzí nad dosavadním vývojem a současným stavem digitalizace státu a agendy otevřených dat jsme pomohli Nadaci OSF vydefinovat hlavní tematické okruhy. Ty tvoří advokační kampaň související s letošními parlamentními volbami a politickou dimenzí digitalizace státu.

### Pečujeme a ptáme se

Interně zároveň neustále **pracujeme na tom, abychom si tu žili dobře**. Minule jsme zmiňovali [Strom vděčnosti](https://cesko-digital.atlassian.net/l/c/tFcjk9Hi) 🌳 a kanál [#thank-you](https://cesko-digital.slack.com/archives/CTMJPK71V) ve Slacku. Mimo tyto nástroje well-beingu máme ještě další:

* [Red box](https://cesko-digital.atlassian.net/wiki/spaces/CD/pages/87474272/Red%2Bbox%2B-%2Bzp%2Btn%2Bvazba%2Bkomunit?atlOrigin=eyJpIjoiNTIzMmYyMjc4MzAwNDllMDllZjlkN2E2MWJiZDlmMGMiLCJwIjoiYyJ9) – pro sběr zpětné vazby,

* slackový kanál [#ask-me-anything](https://cesko-digital.slack.com/archives/C01UYQZBT8V) – pro jakékoliv dotazy (díky botovi i anonymně),

* @grnst-bot od [The Greenest Company](https://www.grnst.co/) – pro mapování well-beingu (v komunitě i napříč projekty),

* slackový kanál[ #wellbeing-club](https://cesko-digital.slack.com/archives/C01KQDS64DA) – pro péči o well-being (chystáme letní vzdělávací a rozvojové akce v rámci projektu č.edu).

### Máme nový pracovní prostor

Well-being tvoří interní záležitosti, ale i to, co je vně. Skloubení obojího se nám podařilo najít v [Opero](https://opero.cz/cs) – coworkingovém prostoru pro reprezentativní obchodní schůzky s prvotřídním servisem, ale i místu pro neformální setkání, spolupráci a sdílení. **V Opero zastávají podobné hodnoty jako my** – je založené na myšlence komunity a spolupráce a **snaze změnit Česko k lepšímu**.

„Propojení Opera a Česko.Digital vnímáme jako propojení světů byznysu a veřejně prospěšných projektů, světů podnikatelů a odborníků ve svém oboru. Vaše aktivity a projekty nám dávají smysl a máme velkou radost, že můžeme společně držet prst na tepu doby a že jste součástí naší komunity,“ říká Magda Tatarová, která má na starosti komunitu Opero. A my za tuto příležitost moc děkujeme!

### Revidujeme naše hodnoty

Hodnotám jsme se intenzivně věnovali i mimo Opero. Připravovali jsme se na **refresh a rozpracování hodnot Česko.Digital**. Co nás v rámci tohoto tématu nyní čeká, najdete ve Slackovém kanálu [#general](https://cesko-digital.slack.com/archives/CG07ST9ME/p1622016665072300) nebo na naší [wiki](https://cesko-digital.atlassian.net/l/c/zVpZKxef). Zapojit se do [dotazníku](https://airtable.com/shrYoqqJ7NGWcIgkt) nebo [focus groups](https://doodle.com/poll/35czmgitrebemeih?utm_source=poll&utm_medium=link), které zkoumají, jak vnímají dobrovolníci hodnoty Česko.Digital, může každý člen komunity. Přidejte se taky. 🤗

### č.edu

Po úspěšném pilotním webináři v dubnu proběhly v květnu hned **tři vzdělávací online akce pro komunitu** –⁠ Jak na nástroje v Česko.Digital, Onboarding session pro product ownery a Jak na launch projektu v Česko.Digital. Nyní už jsou v plném proudu přípravy na červnová témata. Jedním z nich je očekávaný **[workshop s Danem Gamrotem](https://forms.gle/9vrdXbSmqBHJYhdW8)** na téma **Jak na osobní produktivitu**, který je na programu 24. června dopoledne.

Získali jsme také novou koordinační posilu a přidalo se k nám několik střihačů pro zpracování záznamů z akcí pro další využití. **Pro nadcházející akce sledujte [wiki č.edu](https://cesko-digital.atlassian.net/l/c/vdX7vQ2w)**. A pokud máte zajímavý nápad na webinář, můžete nám ho sdělit [zde](https://forms.gle/yDfmkPWWYs7SQDkp7) nebo nám napište rovnou [do kanálu](https://cesko-digital.slack.com/archives/C01S44WHHST). Do projektu **stále hledáme posily**, otevřené role najdete [tady](https://cesko-digital.atlassian.net/l/c/0Dcf2JDj). Těšíme se na vás a vaše nápady. 💪

### Show&Tell

Náš nový pořad, ve kterém dobrovolníci prezentují svoji práci, řešení a úspěchy na projektech v rámci Česko.Digital, **má za sebou [druhé vysílání](https://youtu.be/9kgwQM2SnC4)**! Cílem pořadu je dát prostor i samotným jednotlivcům v naší komunitě, bez kterých by to prostě nešlo a kteří odvádějí na projektech skvělou práci. Zatím interní livestream vysíláme **vždy poslední čtvrtek v měsíci**. Nenechte si ujít další vysílání, sledujte dění a uložte si do záložek [tuto stránku](https://cesko.digital/show-and-tell).

Máme s tímto pořadem velké plány, a tak **hledáme tým, který se [podle tohoto návodu](https://www.notion.so/mwenisch/Jak-na-produkci-Show-Tell-videa-0943b30beb9949c7b4873a7954141e1d) postará o nahrávání a stříhání videí** s dobrovolníky, **copywritera**, který se podívá na stávající texty a dodá jim ten správný šmrnc, a **marketéra**, který by nám pomohl projekt propagačně a strategicky uchytit. Pokud o tyto pozice máte zájem, ozvěte se nám do [tech kanálu č.d](https://cesko-digital.slack.com/archives/CS7RPPVUL).

## Koho aktuálně hledáme

Připojte se k největší dobrovolnické civic-tech organizaci v Evropě a digitalizujte s námi Česko. V případě zájmu se ozvěte uvedeným kontaktním osobám ve Slacku.

* **Wordpress specialista/tka pro Inovace zpravodajského storytellingu** –⁠ více [zde](https://docs.google.com/document/d/1WufispIL5XGRCHc8GMdpoOcTDO8PTEda6TQKGFqC48k/edit?usp=sharing), kontaktní osoba Pavel Bartoš

* **Backend (Python, Ruby, Rails) pro Inovace zpravodajského storytellingu** –⁠ více [zde](https://docs.google.com/document/d/1WufispIL5XGRCHc8GMdpoOcTDO8PTEda6TQKGFqC48k/edit#), kontaktní osoba Jiří Zikeš

* **Frontend (React, HTML, CSS a JS) pro Inovace zpravodajského storytellingu** –⁠ více [zde](https://docs.google.com/document/d/1WufispIL5XGRCHc8GMdpoOcTDO8PTEda6TQKGFqC48k/edit#), kontaktní osoba Ondřej Piálek

* **Scrum Master** a **Product Owner** do tandemu pro Střechu duševního zdraví –⁠ více [zde](https://cesko-digital.atlassian.net/wiki/spaces/SDZ/pages/458790094/Otev%2Ben%2Brole%2Bv%2Bt%2Bmu?atlOrigin=eyJpIjoiMDIzZWMyOGNiMmEyNDkzMmFhMDI0OGI4YTZjMjM4YmQiLCJwIjoiYyJ9), kontaktní osoba Petra Fritsch a Dan Urban.

Žádná z pozic vás nezaujala? **Prohlédněte si všechny [poptávané role](https://cesko-digital.atlassian.net/l/c/Coy93ZmZ).**

Pokud hledáte jednorázové spolupráce, mohl by vás zajímat kanál [#market-place](https://cesko-digital.slack.com/archives/CLVAH28P3), kde neziskovky shánějí dobrovolníky do rozjetých projektů. Svou první zkušenost v neziskovce tak můžete nabrat i mimo Česko.Digital.

---

<small>Jak se vám líbí náš newsletter? Budeme rádi, když nám [necháte zpětnou vazbu](https://airtable.com/shre7lawrjOxNtCpL), která nám ho pomůže vylepšit. Nebo se rovnou podívejte [do naší Trello nástěnky](https://trello.com/b/RmTwoiMq/cd-newsletter), s čím byste nám mohli pomoct a ozvěte se v kanálu [#ceskodigital-obsah](https://cesko-digital.slack.com/archives/C01FQBDMDGQ). Můžeme se do toho pustit společně. 🤗</small>

<small>Na přípravě tohoto vydání se podíleli: Terka Teryii Palaščáková & Tomáš „zoul“ Znamenáček (koordinace), Anička Landsmannová, Dana Beneda, Gabi Konvalinková, Káťa Peřinová, Lilly Ahou Král a Tom Jelen (texty), Zu Šrůmová (korektura) a Luky Vaněk (grafika).</small>