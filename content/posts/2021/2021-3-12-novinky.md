---
title: 'Novinky z Česko.Digital: Máme prvního technologického partnera | Díky Cityvizoru zjistíte, jak vypadá rozpočet vaší obce'
cover: https://data.cesko.digital/img/cc6f824f.jpg
author: bara
date: 2021-3-12-18-02
slug: novinky
lang: cs
description: 'Ahoj Česko.Digital! 👋 První novinkou, kterou pro vás tentokrát máme, je start skvělého projektu Cityvizor, na kterém jsme poslední měsíce intenzivně pracovali. A aby toho nebylo málo, máme nového partnera. Díky této skvělé podpoře můžeme nadále digitalizovat Česko. Co dalšího nám uplynulé týdny přinesly? Čtěte dál, dělo se toho spoustu.'
---

## Projekt měsíce: Cityvizor vám prozradí, jak hospodaří obce

Cityvizor byl prvním z projektů, který jsme si v Česko.Digital vzali na starost. Pracovali jsme na něm spolu s organizací Otevřená města a co jsme započali v roce 2019, teď dotahujeme. Můžete se tak podívat na náš [brand manuál](http://data.cesko.digital/cityvizor/brand/manual-rgb.pdf) s originální grafikou. Největší událostí posledních dnů je ale spuštění nového webu [www.cityvizor.cz](http://www.cityvizor.cz/).

Co všechno na webu a v přidružené aplikaci najdete? Třeba která firma ve vašem městě postavila novou školku, komu vaše obec minulý měsíc vyplatila největší fakturu, nebo nejnovější informace z úředních desek. Pokud vaše obec ještě Cityvizor nepoužívá, vyplňte jednoduchý formulář a Otevřená města ji za vás osloví.

Tak mrkněte na Cityvizor.cz v novém kabátě a napište nám, jak se vám líbí. Ještě předtím si můžete přečíst detaily a cíle projektu v [našem blogovém článku](https://blog.cesko.digital/2021/03/cityvizor).

Děkujeme Otevřeným městům za skvělou spolupráci a našim dobrovolníkům za to, že projekt pomohli dotáhnout do zdárného spuštění! 💚

## To nejlepší z dalších projektů

Nástup další vlny očkování a omezení pohybu mezi okresy přinesly [Covid portálu ČR](https://covid.gov.cz/) největší návštěvnost od spuštění projektu – téměř 950 000 uživatelů za únor. A co je ještě větší úspěch? Obrací se na nás resorty a obce, které na portál chtějí odkazovat. Díky všem, kteří vytvářejí srozumitelný bod jistoty v chaosu dní.

Na pozitivní vlně se tentokrát nevezlo [Nedlužím státu](https://nedluzimstatu.cz/). Vyšlo totiž najevo, že v rámci současné legislativy nemůžeme využít e-identitu, která by nám umožnila napojit se na státní instituce a řešit dluhy napřímo. Čeká nás tak přehodnocování cílů v druhé, automatizované verzi projektu. I ta současná, ruční, je ale moc užitečná – už jste si ověřili, jestli nedlužíte státu?

Radostnou zprávu zato přináší [Učíme online](https://www.ucimeonline.cz/). První (k)rok našeho největšího projektu jsme zvládli na jedničku, a proto se bude celý březen slavit o 106! Důvodem k oslavě je i více než 8000 unikátních účastníků webinářů [Učíme nanečisto](https://www.ucimeonline.cz/aktivity/ucime-nanecisto/). Pořád ale sbíráme tipy na další zajímavé lektory. Pokud o někom víte, dejte nám vědět do [kanálu na Slacku](https://cesko-digital.slack.com/archives/CUXRHTY58).

Projekt Šablony výběrových řízení mění název na Veřejné zakázky spolu. Kromě této novinky proběhla 17. 2. [konference IDC Government Forum](https://www.idc-accelerate.com/cze/on-demand?id=d0558f8a3d3f821be5b1) na téma Veřejný sektor budoucnosti. Díky spolupráci s IDC se nám daří naplňovat naše první cíle – sdílení best practice a propojení soukromého sektoru s veřejnou správou.

A jak se to má s novou vizuální identitou Česko.Digital? Díky výzvě Jiřího Chlebuse na LinkedInu jsme získali nástroj na online grafický manuál [Visualbook](https://visualbook.cz/). Použili jsme ho pro [speciální stránku](https://znacka.cesko.digital/), která představuje značku Česko.Digital, a postupně do něj přeneseme manuál i podklady ke stažení.

![Ukázka vizuální identity](https://data.cesko.digital/img/12cd6e60.png)

O všech 14 projektech, na kterých pracujeme, si můžete přečíst na naší [Wiki](https://wiki.cesko.digital/pages/viewpage.action?pageId=1574894).

## Co se klube v našem inkubátoru

Velkou novinkou je spolupráce s neziskovkou [Loono](https://www.loono.cz/). Společně připravíme první verzi aplikace Loono, která má za cíl podpořit prevenci onkologických a kardiovaskulárních onemocnění u všech věkových skupin. Jestli chcete s realizací aplikace pomoct, mrkněte na její [inkubační kanál](https://cesko-digital.slack.com/archives/C01P6CK0DDY).

Naši mentoři začali také konzultovat 5 projektů, kde radí s celkovým nastavením, marketingem nebo strategií: [Indiánky](https://indianky.cz/), [Neziskoff](https://www.neziskoff.cz/), [Prague Pride](https://www.praguepride.cz/cs/), Time machine Česko a Úřední rozhodnutí online.

## Jak si v komunitě žijeme

Máme nové posily, které pomohou dále rozvíjet a směřovat Česko.Digital. Zajímá vás, kdo to je a jak chtějí č.d pomoct? Přečtěte si o tom [v článku na blogu](https://blog.cesko.digital/2021/03/nove-vedeni).

Velkou a skvělou novinkou je také [finanční podpora](https://blog.cesko.digital/2021/02/livesport) od české společnosti [Livesport](https://www.livesport.cz/), která nám věnovala první 3 miliony korun. Díky naší spolupráci tak můžeme dál pomáhat zajímavým projektům. O novém partnerství si můžete přečíst na [Marketing&Media](https://mam.cz/zpravy/2021-02/cesko-digital-ziskava-podporu-livesportu-tesi-se-na-tri-miliony-korun/) nebo [CzechCrunchi](https://www.czechcrunch.cz/2021/02/spolecne-do-boje-za-lepsi-fungovani-verejne-spravy-livesport-posila-3-miliony-korun-it-komunite-cesko-digital/).

V komunitě je nás zároveň už více než 3800, to je skoro neuvěřitelné číslo. 💙 Moc toho ale o sobě navzájem nevíme a to je škoda. V letošním roce proto plánujeme rozjet víc komunitních aktivit a rádi bychom je postavili na tom, co vás baví. Proto nás zajímá, proč jste se k Česko.Digital připojili, co vám dobrovolničení dává a co vám v komunitě chybí. Podělte se o to s námi [v tomto dotazníku](https://airtable.com/shreSYKVUv4eMSEhz).

A pro ty z vás, kteří dotazník už vyplnili (i pro ty, co nevyplnili, ale chystají se na to 😏), máme tip na knihu měsíce z naší nové [Virtuální knihovny](https://wiki.cesko.digital/x/RTEY) 📚 –⁠ řekněte knize [Zbraně vlivu](https://www.melvil.cz/kniha-zbrane-vlivu/) své „ano“. Doslova vás přesvědčí o tom, že je dobrá.

Chcete se i vy podělit o tipy na čtení? Přidejte je do našich virtuálních poliček. Zatím je máme tři –⁠ jednu s fyzickými knihami, které si můžeme navzájem půjčovat, druhou s elektronickými, které si můžeme buď půjčovat, nebo věnovat, a třetí s knihami, které podle vás stojí za to.

Pokud jste navíc došli až sem, znamená to, že rádi čtete, a tak by vás mohl zajímat náš kanál [#reading-club](https://cesko-digital.slack.com/archives/C01KQDS64DA).

Přece jen radši posloucháte než čtete? Pak si dejte chvilku s [podcastem Fuckupy v IT](https://podcasts.google.com/feed/aHR0cHM6Ly9hdWRpb2Jvb20uY29tL2NoYW5uZWxzLzUwMjU4NDcucnNz/episode/dGFnOmF1ZGlvYm9vbS5jb20sMjAyMS0wMi0wMzovcG9zdHMvNzc5MDU1NA?sa=X&ved=0CAUQkfYCahcKEwjI4cnEvKXvAhUAAAAAHQAAAAAQAg), kde Eva Pavlíková vypráví třeba o tom, jak jsme měli spustit Covid portál za 2 týdny a týden jsme jen diskutovali, jak web postavit. Fuck-upy prostě patří i k dobře míněným projektům.

## Koho aktuálně hledáme

Připojte se k největší dobrovolnické civic-tech organizaci v Evropě a digitalizujte s námi Česko.

- [Tech-leads napříč projekty](https://wiki.cesko.digital/display/CD/Tech-lead) (web Česko.Digital, Nedlužím státu, Inovace zpravodajského storytellingu), který se bude podílet na jejich technickém řešení a strategii vývoje.
- [Moderátor/ka webinářů](https://cesko-digital.slack.com/archives/CUXRHTY58/p1610985203052600) Učíme online, která povede a ustráží naše živé vysílání.
- [Technická a organizační podpora webinářů](https://cesko-digital.slack.com/archives/CUXRHTY58/p1614682272170500) Učíme online, která se postará o jejich hladký průběh a ulehčí práci moderátorovi.
- [Marketing koordinátor/ka se silnou kompetencí v PR](https://wiki.cesko.digital/x/4yoY) na plný úvazek do kmenového týmu, která tvoří a realizuje marcom aktivity č.d a řídí marketing svěřených projektů.

Neláká vás žádná z těchto pozic? Prohlédněte si všechny ostatné [poptávané role](https://wiki.cesko.digital/pages/viewpage.action?pageId=1573299).

Pokud hledáte jednorázové spolupráce, mohl by vás zajímat kanál [#market-place](https://cesko-digital.slack.com/archives/CLVAH28P3), kde neziskovky shánějí dobrovolníky do rozjetých projektů, třeba na drobné vylepšení webu. Svou první zkušenost v neziskovce tak můžete nabrat i mimo Česko.Digital.

Všimli jste si, že má newsletter novou strukturu? Doufáme, že se vám líbí a oslovuje vaše (ne)digitální já! 😇 Ještě stále na ní pracujeme, ale přesto (nebo právě proto) nám pomůže, když nám [na tomto odkazu](https://airtable.com/shre7lawrjOxNtCpL) zanecháte zpětnou vazbu. Digitálu zdar!