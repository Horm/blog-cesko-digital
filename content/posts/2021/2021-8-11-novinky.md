---
title: 'číst.digital/25: Portál dobrovolníka nabízí spoustu možností, jak se zapojit | Prohlédněte si prototyp prvního scénáře Střechy duševního zdraví'
cover: https://data.cesko.digital/img/9fb07286.jpg
author: teryii
date: 2021-8-11-08-02
slug: novinky
lang: cs
description: 'Ahoj Česko.Digital! 👋 Předně vám představíme Portál dobrovolníka, který usnadní cestu každému, kdo chce přiložit ruku k dílu a zapojit se do nějakého projektu. Brzy také spustíme nový web Začni učit!. Pro projekt se nám dokonce podařilo získat záštitu MŠMT! 🎉 A pokud chcete pomoci českým novinářům, ale máte jen pár minut, máme pro vás jeden tip. Příjemné čtení!'
---

## Portál dobrovolníka – místo příležitostí k zapojení i setkávání

Víme, že vám náš Slack nebo wiki někdy připadá jako [Mínóův labyrint](https://cs.wikipedia.org/wiki/M%C3%ADn%C3%B3%C5%AFv_labyrint). Ale i my se učíme a hledáme cesty, jak fungování v tak velké komunitě zjednodušit a usnadnit. Ariadné dostala svého milence Thésea z tohoto labyrintu pomocí klubka červené vlny. Náš portál je sice modré barvy, ale určitě vás ze spleti zpráv ve Slacku nebo informací na wiki vysvobodí.

**Proč ho používat?** Je to tržiště příležitostí i budoucí kalendář akcí komunity Česko.Digital. **Usnadní vám dobrovolnickou cestu k příležitosti**, která by pro vás mohla být zajímavá. Zároveň díky veřejnému přístupu na našem webu láká nové odborníky do naší komunity. 

Aktuálně jsou v Portálu pouze eventy, ale v nejbližší době zde přidáme i poptávané role a úkoly na projektech. Zapojení do aktivit č.d tak bude mnohem jednodušší. **Uložte si náš [Portál dobrovolníka](https://cesko.digital/portal-dobrovolnika) do záložek** a věnujte více času samotné práci než orientaci ve všech nástrojích a stránkách!

## Kam směřujeme

V Česko.Digital máme hezky našlápnuto – jaké jsou tedy naše plány? Hlavní vize ale i novinky byly obsahem nedávného rozhovoru Evy Pavlíkové a Jakuba Nešetřila, našich dvou zakladatelů, pro [Speciál Hospodářských novin](https://specialy.hn.cz/c7-66954060-1-acbfe9863063def). 

Můžete se dočíst například o tom, jaká témata rozvíjíme, ale i to, že bychom chtěli **více spolupracovat se civic-tech organizacemi v Evropě** a přinášet tak inspiraci ze zahraničí a naopak sdílet naše úspěchy. Do budoucna vidíme mnoho příležitostí a nevzdáváme ani **pomoc státu s digitální agendou**. Stále věříme, že lze i státu, což je v podstatě také služba občanům, pomoci dosáhnout systémových změn s velkým dopadem. Nejen proto jsme založili nový [#egovernment-club](https://cesko-digital.slack.com/archives/C02335XFJ00), kde spolupracujeme s dalšími neziskovými organizacemi. 

Kromě toho **neustáváme ani v revizi našeho interního provozu**, kde jsme například dokončili [refresh hodnot Česko.Digital](https://cesko-digital.atlassian.net/wiki/spaces/CD/pages/644809255/V+stupy+z+dotazn+ku+a+n+vrh+nov+ch+hodnot+esko.Digital), který je základem pro další plány a rozvoj organizace. Intenzivně také překlápíme řízení projektů do agilní metodiky, což začíná přinášet výsledky. A co nás čeká v nejbližší době? Čtěte dále a zjistěte, co se děje přímo na projektech.

## To nejlepší z našich projektů

### ZAČNI UČIT!

*Provázíme zájemce o učitelství vším, co potřebují znát, aby se mohli stát pedagogy*

**Blíží se nám spuštění nového webu a my jedeme na plné obrátky.** Čeká nás náročná cílová rovinka, kterou s pomocí nových dobrovolných vývojářů určitě zdoláme. Tým copywriterů a designérů připravil texty nejdůležitějších částí webu, pracujeme na technickém zajištění pro přechod na nový web a na textech pro samotný launch projektu. **Naši důvěryhodnost potvrzuje získání záštity Ministerstva školství, mládeže a tělovýchovy**, kde máme dohodnutou kontrolu celého systému, která prověří jeho správné fungování.

### INOVACE ZPRAVODAJSKÉHO STORYTELLINGU

*Navrhujeme prototypy, které zatraktivní způsob, jakým novináři sdělují zpravodajské informace*

I v době dovolených **zvládáme posouvat tři prototypy**. Vděčíme za to pečlivému plánování tech-leadů a průběžné práci programátorů i jiných dobrovolníků. **První výsledek týmu „Témata pod lupou“ už můžete sami vyzkoušet ve vybraných zpravodajských redakcích Drbna.cz**, třeba na webu [Pražské Drbny](https://prazska.drbna.cz/z-kraje/praha-6/6506-zustane-jedenactimetrova-rozhledna-siska-na-ladronce-rozhoduje-verejnost.html). Pomozte nám nastavený proces otestovat a přes formulář v červeném banneru (viz obrázek) navrhněte vlastní téma, které by měla redakce zpracovat. Děkujeme!

![](https://data.cesko.digital/img/41b36e49.png)

### LOONO – PRŮVODCE PREVENCÍ

*Platforma poskytující veškeré informace o prevenci přehledně a na jednom místě*

**Absolvovali jsme nejen první teambuilding, ale i první úžasný a úspěšný [hackday](https://www.facebook.com/cesko.digital/photos/a.2360054424238229/3008126396097692)**, ze kterého máme výsledky v podobě nových týmových členů i návrhů aplikace. **Na telefonu si také můžete proklikat [první prototyp onboardingu](https://www.figma.com/proto/E3BhDWp6O8d1XmsbC46mcr/Loono?page-id=258%3A694&node-id=768%3A2214&viewport=-1281%2C-6727%2C0.24001646041870117&scaling=min-zoom&starting-point-node-id=768%3A2214&show-proto-sidebar=1)!** Postupně připravujeme ostatní sekce pro další sprinty. Tým posílila IT analytička, která nám pomůže s přípravou úkolů pro tým vývoje. Ruku v ruce s tím řešíme, jak udržet projektový tým, až aplikaci převezme do správy Loono. Sháníme také technické partnery i finanční podporu na udržení a rozvoj aplikace.

![](https://data.cesko.digital/img/25895b3b.jpg)

### UČÍME ONLINE

*Chceme být dlouhodobou hybnou silou při proměně českého školství*

Po červencových projektových „prázdninách“ se vracíme zpět do pracovního tempa. Během příprav webinářů na září jsme vycházeli ze zpětné vazby účastníků a proto věříme, že se jim nová témata budou líbit. **Pro firmy, které chtějí darovat nepotřebné počítačové vybavení, jsme vytvořili podrobný manuál procesu, tzv. „[Digitální kuchařku](https://www.ucimeonline.cz/wp-content/uploads/2021/07/Cesko.Digital_Darujte-techniku-1.pdf)“**, a naši spolupráci s [NPI](https://www.npi.cz/) nadále prohlubujeme a propojujeme naše aktivity.

### STŘECHA DUŠEVNÍHO ZDRAVÍ

*Připravujeme jednotné místo pro prevenci a včasnou pomoc při duševní nepohodě či složité životní situaci*

Červenec se nesl hlavně v tónu získávání nových partnerů, kteří nám obsahově zastřeší jednotlivé scénáře. Podařilo se už získat 6 partnerů a na dalších se pracuje. Nejdůležitější je však to, že **prototyp prvního scénáře můžete už teď nalézt [na této webové adrese](https://strecha.ceskodigital.net/problemy-ve-skole)!** Stále však **hledáme [grafiky a ilustrátory](https://cesko-digital.atlassian.net/wiki/spaces/SDZ/pages/458790094/Otev+en+role+v+t+mu#Tv%C5%AFrce-vizu%C3%A1ln%C3%ADho-obsahu-%F0%9F%91%A9%E2%80%8D%F0%9F%8E%A8)**, kteří by s námi vytvořili grafické materiály a klíčové vizuály pro web, mobilní aplikaci i doprovodnou marketingovou kampaň.

O všech projektech, na kterých v č.d pracujeme, si můžete přečíst na naší [wiki](https://cesko-digital.atlassian.net/l/c/1RriTPgP).

## Jak si v komunitě žijeme

**Červenec byl ve znamení narozeninových oslav.** Připravili jsme spoustu aktivit, z nich například i [narozeninový livestream](https://www.youtube.com/watch?v=F28a72dX1RQ&ab_channel=%C4%8Cesko.Digital) a [intro článek](https://blog.cesko.digital/2021/07/narozeniny), kde se dozvíte o našich úspěších za poslední 2 roky a vizích do těch následujících. Také proběhla další osobní setkání –⁠ tentokrát v Praze i Brně.

![](https://data.cesko.digital/img/71f9967f.jpg)

Rádi jsme se po dlouhé době, nebo s některými dokonce poprvé, viděli a těšíme se na další akce jako **[další offline setkání v Brně](https://cesko.digital/events/komunitni-sraz-brno) nebo [víkendový komunitní výlet](https://cesko.digital/events/vylet-cesko-digital)**.

## Vzděláváme Česko.Digital

### č.edu

Ani přes prázdniny nezahálíme a vzděláváme se. **Tentokrát v tématu duševní hygieny a well-beingu nejen v dobrovolnictví** –⁠ workshop lektorovala Petra Fritsch, dobrovolnická koordinátorka Střechy duševního zdraví a také studentka psychologie. Léto využíváme pro zpracování odvysílaných webinářů a workshopů do [videotéky](https://cesko-digital.atlassian.net/l/c/KUNUhw0n) a k přípravě nových témat nebo akcí v následujících měsících. **Všechny připravované akce najdete na [Portálu dobrovolníka](https://cesko.digital/portal-dobrovolnika).**

### Show&Tell

**V červenci jsme odvysílali čtvrtý díl** našeho pravidelného pořadu Show&Tell, ve kterém dáváme prostor našim dobrovolníkům ukázat, jak a na čem pracují. V posledním díle jste mohli vidět zajímavé povídání o vývoji aplikace pro [Loono](https://www.loono.cz/), rozhovor a ukázku z našeho prvního [Flutter hackatonu](https://www.facebook.com/cesko.digital/photos/a.2360054424238229/3008126396097692) a nakouknutí do toho, co spadá do denní agendy Head of Partnerships & Fundraising v Česko.Digital. Koneckonců se můžete [podívat](https://web-preview.cesko.digital/events/show-and-tell-4). **A zapište si do kalendářů, že 26. 8. vysíláme další díl.**

## Koho aktuálně hledáme

Připojte se k největší dobrovolnické civic-tech organizaci v Evropě a digitalizujte s námi Česko.

**Dobrovolnické role:**

- [Kotlin vývojáři](https://cesko-digital.atlassian.net/wiki/spaces/LA) pro Loono: Průvodce prevencí

- [Grafici a ilustrátoři](https://cesko-digital.atlassian.net/l/c/0pA0FHDT) pro Střechu duševního zdraví

- [Marketingoví stratégové a obsahoví koordinátoři](https://cesko-digital.atlassian.net/l/c/0pA0FHDT) pro Střechu duševního zdraví

- [Seniornější Python vývojáři se zkušeností s Dockerem](https://docs.google.com/document/d/1WufispIL5XGRCHc8GMdpoOcTDO8PTEda6TQKGFqC48k/edit?usp=sharing) pro [Inovace zpravodajského storytellingu](https://cesko-digital.slack.com/archives/C01AENB1LPP)

- [Juniorní i seniorní React programátoři](https://docs.google.com/document/d/1WufispIL5XGRCHc8GMdpoOcTDO8PTEda6TQKGFqC48k/edit?usp=sharing) pro [Inovace zpravodajského storytellingu](https://cesko-digital.slack.com/archives/C01AENB1LPP)

**Role v kmenovém týmu:**

- [Chief Marketing Officer](https://cesko-digital.atlassian.net/wiki/spaces/CD/pages/732005721)

Žádná z pozic vás nezaujala? **Prohlédněte si všechny [poptávané role](https://cesko-digital.atlassian.net/l/c/VCYAW1U1).**

Pokud hledáte jednorázové spolupráce, mohl by vás zajímat kanál [#market-place](https://cesko-digital.slack.com/archives/CLVAH28P3), kde neziskovky shánějí dobrovolníky do rozjetých projektů. Svou první zkušenost v neziskovce tak můžete nabrat i mimo Česko.Digital.

---

<small>Jak se vám líbí náš newsletter? Budeme rádi, když nám [necháte zpětnou vazbu](https://airtable.com/shre7lawrjOxNtCpL), která nám ho pomůže vylepšit. Nebo se rovnou podívejte [do naší Trello nástěnky](https://trello.com/b/RmTwoiMq/cd-newsletter), s čím byste nám mohli pomoci a ozvěte se v kanálu [#ceskodigital-obsah](https://cesko-digital.slack.com/archives/C01FQBDMDGQ). Můžeme se do toho pustit společně. 🤗</small>

<small>Za obsahový tým Česko.Digital Terka Teryii Palaščáková (koordinace), Gabi Konvalinková, Tom Jelen, Dana Beneda a Petr Hrudka (texty), Zu Šrůmová (korektura) a Teryii (grafika).</small>