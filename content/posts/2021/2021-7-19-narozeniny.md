---
title: 'Projekty Česko.Digital mění Česko k lepšímu a zvyšují společenský dopad neziskových aktivit už druhým rokem'
cover: https://data.cesko.digital/img/9c1453cc.png
author: hrudka
date: 2021-7-19-13-02
slug: narozeniny
lang: cs
description: 'V Česko.Digital vám u příležitosti našich druhých narozenin představujeme dokončené, aktuální, ale i budoucí projekty a bilancujeme dosavadní úspěchy v oblasti digitalizace. Projekty jako Učíme online, Covid Portál, Nedlužím státu a další vyšly vstříc potřebám čtyř milionů obyvatel. V mediální diskusi o potřebě digitalizace státu zní hlas Česko.Digital stále častěji a rovněž řady expertních dobrovolníků se neustále rozšiřují. Co všechno jsme za dva roky své existence dokázali?'
---

Vznik iniciativy [Česko.Digital](https://cesko.digital/) oznámili jeho zakladatelé Jakub Nešetřil, Eva Pavlíková a Radka Horáková v květnu 2019. Cíl byl jasný – pomoci státu, obcím, krajům i neziskovým organizacím s rozvojem jejich digitálních služeb a zdůraznit potřebu digitalizace.

Organizace od začátku funguje na principu komunity expertních dobrovolníků a poskytuje služby subjektům ze státní správy a neziskového sektoru. Počet dobrovolníků zapojených do Česko.Digital od počátku rychle narůstal a nyní, v červenci 2021, dosahuje počtu více než 4 000 lidí –⁠ od programátorů, vývojářů, copywriterů přes grafiky až po produktové a projektové manažery. Ti bez nároku na honorář přispívají svou expertízou k realizaci veřejně prospěšných projektů v oblasti vzdělávání, ochrany zdraví či transparence s masivním dopadem na českou veřejnost.

Všechny dosud realizované projekty – ⁠[Naši politici](https://cesko.digital/projekty/nasi-politici), [Dáme roušky](https://cesko.digital/projekty/dame-rousky), [Covid Portál](https://covid.gov.cz/), Voličský průkaz nebo [Učíme online](https://cesko.digital/projekty/ucime-online) nějakým způsobem ulehčily život či poskytly potřebné informace více než 4 milionům obyvatel v České republice. Zmíněné projekty navíc v loňském roce ocenila porota prvním místem v soutěži [SDGs](https://www.spolecenskaodpovednost.cz/sdgs-archiv/2020_files/brozura2020.pdf#page=33) vyhlašované Asociací společenské odpovědnosti v kategorii Veřejná sféra.

„Za dva roky jsme se stali největší civic-tech organizací v Evropě. Mám obrovskou radost, kam Česko.Digital vyrostlo v tak krátké době, a to právě i díky všem zapojeným dobrovolníkům,“ říká jeden ze zakladatelů organizace Jakub Nešetřil, který v současnosti předsedá její správní radě. A výkonná ředitelka Česko.Digital Eva Pavlíková dodává: „Velmi ráda bych za veškerou finanční podporu poděkovala našim partnerům: [Bakala Foundation](https://www.bakalafoundation.org/), [Nadaci České spořitelny](https://www.nadacecs.cz/) a společnosti [Livesport](https://www.livesport.cz/), díky kterým můžeme většinu našich projektů realizovat.“

Inovace v digitálním prostoru akcelerovala v předchozích měsících převážně pandemie koronaviru. „Nepřipravenost veřejné sféry v boji s nákazou dala naší iniciativě příležitost nově definovat, co digitalizace znamená a jak ji využít, aby se předchozí situace už neopakovaly,“ poznamenává Pavlíková.

Reakcí na raketový nárůst poptávky po projektech byl letošní start [inkubátoru](https://cesko-digital.atlassian.net/wiki/spaces/CD/pages/87463937/Inkubace+projekt+v+esko.Digital?pageId=87463937) veřejně prospěšných neziskových projektů. Ten měl za cíl vybudovat podpůrnou síť pro zástupce občanské společnosti mající zájem využít možnosti digitalizace při své práci.

Během prvních šesti měsíců pilotního režimu vyšly z inkubátoru 4 projekty, které mají přilákat stovky nových učitelů do českého školství či pomoci zvýšit sledovanost zpravodajství a s tím i důvěru v klasická média. Konkrétně jde o projekty [Začni učit!](https://cesko.digital/projekty/zacni-ucit) ve spolupráci se spolkem [Výluka](https://vyluka.org/) a [Inovace zpravodajského storytellingu](https://cesko.digital/projekty/inovace-zpravodajstvi), na kterém dobrovolníci spolupracují s [Nadačním fondem nezávislé žurnalistiky](https://www.nfnz.cz/).

## Pro život bez dluhů a vzdělávání bez bariér

Radka Horáková, spoluzakladatelka Česko.Digital, vysvětluje, co stojí za prvopočátkem další jedenáctky nových projektů: „Díky spolupráci s mnoha neziskovými organizacemi i zapojením naší komunity téměř jako první víme, co naše česká společnost právě potřebuje a řeší – ať je to vzdělávání, zdraví a duševní péče, finanční gramotnost či digitalizace ve veřejné správě a samosprávě. Právě mediální ohlas a pozitivní veřejná odezva na projekty jako Učíme online nebo Nedlužím státu k nám přivádí další zájemce o služby spjaté s digitalizací.“

Projekt [Učíme online](https://cesko.digital/projekty/ucime-online), do kterého se zapojilo více než 621 škol,  reagoval na poměrně nenadálý přechod českého školství na distanční výuku během uplynulého roku. Přibližně 670 našich dobrovolníků pomáhá školám, učitelům, rodičům i studentům co nejlépe využít možnosti vzdáleného vzdělávání pomocí technologií. Pro sociálně potřebné rodiny jsme také uspořádali sbírku a získali tak díky ní 2021 počítačů pro děti. Pro učitele jsme zase vysílali webináře Učíme nanečisto, které byly mimořádně úspěšné. Z už proběhlých webinářů se na webu vytvořila [přehledná videotéka](https://www.ucimeonline.cz/aktivity/ucime-nanecisto/videoteka/).

V červnu také došlo v projektu k významnému milníku – podpisu memoranda o vzájemné spolupráci s [Národním pedagogickým institutem](https://www.npi.cz/). Pod křídla NPI by měla přejít větší část aktivit Učíme online. Cílem je předat především naše know-how, zkušenosti a principy podpory učitelů, které pak bude NPI dále rozvíjet.

Webová aplikace [Nedlužím státu](https://cesko.digital/projekty/nedluzim-statu) spuštěná v listopadu 2020 má u nás s ohledem na rostoucí počet zadlužených domácností dlouhodobý potenciál. Občanům poskytuje přehled o jejich finančních závazcích v podobě neuhrazených poplatků za popelnici či psa, nedoplatků na sociálním pojištění, pokut za dopravní přestupky či nedoplatků na daních.

Ačkoli instituce mají povinnost dlužníka o existenci závazku vyrozumět, ten o něm velmi často neví a dluh tak narůstá i několik let. „Web pomůže nejen fyzickým osobám, ale také podnikatelům, a to získáním potvrzení o bezdlužnosti. Usnadnit práci má také sociálním pracovníkům a dluhovým poradnám při mapování dluhů jejich klientů,“ doplňuje projektový koordinátor a dobrovolník Tomáš Walek.

## Platforma pro bezstarostné dětství

V komunitě na sebe bereme také roli ochránce zdraví. Spolu s organizacemi jako Linka bezpečí, Česká odborná společnost pro inkluzivní vzdělávání (ČOSIV), Nevypusť duši, Terap.io, Česká asociace streetwork a dalšími vnímáme riziko ohrožení duševního zdraví dětí následkem pandemie. Informace a pomoc postiženým dětem a jejich rodinám už proto brzy nabídneme na společné platformě [Střecha duševního zdraví](https://cesko.digital/projekty/strecha-dusevniho-zdravi). Jejím cílem je usnadnit orientaci v systému péče o duševní zdraví i propojování odborníků a organizací.

„Původně jsme si mysleli, že české veřejnosti pomáháme jen přes digitalizaci, ale zjišťujeme, že jednou z našich hlavních hodnot je inovátorství a spolupráce,“ konstatuje naše CEO Eva Pavlíková roli organizace. Sama by si do dalších let přála, aby se digitalizace v prioritách vlády posunula o několik úrovní výše a abychom v otázce inovací dohnali náskok ostatních evropských států.

## Dlouhodobý partner pro inovace a digitalizaci

Naší vizí do příštích let je učinit z Česko.Digital dlouhodobě udržitelnou organizaci a ukotvit ji ve funkčním finančním modelu. Uvítáme proto další zájemce o partnerství, kteří mohou většími částkami podpořit provoz organizace a zároveň ocení společenský kredit, jenž spoluprací s největší civic-tech organizací a spoluúčastí na veřejně prospěšných projektech získají.

A nakonec to nejdůležitější. V komunitě právě probíhají oslavy, připojte se k nim! Co dalšího přejeme Česko.Digital do dalších let a kam směřujeme? Nejen o tom jsme si povídali s leadership týmem. Záznam této diskuze a mnoho dalších aktivit na oslavu 2. narozenin Česko.Digital najdete na tomto [odkazu](https://cesko.digital/events/narozeniny).