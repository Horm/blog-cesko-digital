---
title: 'číst.digital/22: Podrobnější pohled na naše financování | Dva nové komunitní vzdělávací programy'
cover: https://data.cesko.digital/img/61e61e80.jpg
author: teryii
date: 2021-5-14-10-02
slug: novinky
lang: cs
description: 'Ahoj Česko.Digital! 👋 Cítíte už léto ve vzduchu? První letní vánek přináší i novinky Česko.Digital. Překonáváme různé milníky a z každého máme stejnou radost. Rosteme, tvoříme a naše společná práce má stále větší dopad. Užijete si čtení a děkujeme, že v tom jedete s námi!'
---

## Podpořte naši misi – aneb jak financujeme Česko.Digital

Důležité téma, které vám postupně představujeme. Zajímá vás, proč je financování organizace, která je nezisková a stojí na bázi vás, zapojených pro-bono expertů, natolik důležité? I to se dozvíte ve velmi [inspirativním rozhovoru](https://blog.cesko.digital/2021/04/rozhovor-bakala) s naší CEO Evou Pavlíkovou a ředitelem nadace Bakala Foundation Václavem Pechou.

A jak si aktuálně stojíme? Neustále rosteme a roste i dopad našich projektů. **Klíčové je pro nás slovo udržitelnost.** Aby to, co zde děláme, mělo dlouhodobý dopad, abychom se v rámci našeho růstu dokázali zlepšovat, posouvat.

V to, co zde spolu tvoříme, věříme. **Tvoříme totiž něco zcela unikátního**, nový typ organizace. Propojujeme stát, neziskový a soukromý sektor. K myšlence samořiditelné organizace je ještě kus cesty před námi a taková iniciativa se neobejde bez vedení, podpory a nástrojů pro provoz a fungování. **Náklady na provoz Česko.Digital** a jeho kmenový tým, ve kterém je nyní 15 lidí, tvoří aktuálně zhruba **jeden milion měsíčně**.

V tuto chvíli máme díky našim hlavním partnerům pro rok 2021 – Livesport, nadaci Bakala Foundation a dalším dárcům, kteří přispěli na naše fungování – **částku, která pokrývá provoz do poloviny roku 2021**.

Přispět na fungování Česko.Digital je možné i menší částkou. Jak? Prostřednictvím [darujme.cz](https://www.darujme.cz/projekt/1203553), kde je možné podpořit naši komunitu přímým darem na transparentní účet. **Sdílejte naši iniciativu dál** a postavte základy pro jednu z největších civic-tech dobrovolnických organizací v Evropě.

## To nejlepší z našich projektů

**NEDLUŽÍM STÁTU**: Po strategické schůzce s Evou Pavlíkovou a zadavatelem Radkem Háblem jsme se dohodli na **předání projektu**, které plánujeme na konec června. Projekt bude pak pokračovat pod hlavičkou zadavatele. Téměř hotová je sekce „O nás“ přibližující motivaci týmu a projektu. Máme rozpracovaný prototyp služby automatického generování formulářů, připravenou sekci vyhledávání místní pobočky a další úkoly jsou ve fázi designu. Těšte se na další info a navštivte nás [v kanálu projektu](https://cesko-digital.slack.com/archives/CHTQQN5AL).

**VEŘEJNÉ ZAKÁZKY SPOLU**: Co je u nás nového? Dali jsme dohromady [časovou osu  našeho projektu](https://wiki.cesko.digital/pages/viewpage.action?pageId=1586999). Zvolili jsme také termín pro dlouho plánovanou [online událost](https://cesko-digital.slack.com/archives/CSHURJA9L/p1619165877047400) na téma **vendor lock-in**, akce začne **15\. června v 15 hodin**. Neustále pracujeme na metodice. Ta má za cíl nastavit pravidla pro agilní zadávání veřejných zakázek v prostředí státní sféry.

**SPOLU NA DÁLKU**: Chcete pomoci rodinám neztratit vzájemný kontakt? Stačí jim dát vědět o [Příručce Spolu na dálku](http://cesko.digital/go/spolu), která se specializuje na vzdálenou komunikaci pacientů nebo klientů sociálních zařízení a jejich blízkých. Přečtete si o ní více [na našem blogu](https://blog.cesko.digital/2021/05/spolu-na-dalku), na sociálních sítích nebo v odborném časopise[  Sociální služby](https://www.socialnisluzby.eu/). S vydáním nám pomohli Národní telemedicínské centrum FNOL a Asociace poskytovatelů sociálních služeb v ČR.

**UČÍME ONLINE**: Nově se setkáváme všichni dohromady každý čtvrtek od 17 hodin. Bez ohledu na to, co kdo v projektu dělá. Pozvánku najdete vždy na našem [Slacku](https://app.slack.com/client/TG21XF887/CUXRHTY58). A víte, kolik dětí se už umí připojit i díky naší pomoci k online vyučování? Mrkněte na článek [iRozhlasu](https://www.irozhlas.cz/zivotni-styl/spolecnost/online-vyuka-ceskodigital-skolstvi-koronavirus-pandemie_2104230718_nkr).

**WEB ČESKO.DIGITAL**: [Náš web](https://cesko.digital/) má nový vzhled. Prezentujeme zde práci na realizovaných projektech a naši novou vizuální identitu. Další novinky vám představíme už brzy.

![](https://lh6.googleusercontent.com/S2dYdJ-SfZPp2ZLLVQwjnvTNETdXWW5GNImzc7UuF1EwXZgAepGsxSkyFS_HYiPz4Xh0xi9zK2-in2ZbXdJFQK2TnqPwMXL1L9H4u0wt7ldPKynmhxMhRJzflwfH5AwXZd-Ah0Cn)

O všech 14 projektech, na kterých pracujeme, si můžete přečíst na naší [wiki](https://wiki.cesko.digital/x/KADr).

## Co se klube v inkubátoru

Projekt **Průvodce prevencí od Loono** přešel z inkubace do realizace. Pomyslným milníkem se stal strategický workshop, který byl završením dvouměsíční inkubace s naším mentorem. S nově naloděným realizačním týmem aktuálně pracujeme na vývoji **interaktivní aplikace**, která by měla uživatelům připomínat preventivní prohlídky, ale zároveň by je měla vzdělávat o prevenci a zdraví. O tomto projektu vyšel i článek na serveru [Pozitivní zprávy](https://pozitivni-zpravy.cz/nejvyssi-cas-na-prevenci-pravidelne-prohlidky-vam-pripomene-nova-aplikace/). Chcete se k nám přidat? Zapojte se do projektu v [našem kanálu](https://cesko-digital.slack.com/archives/C01P6CK0DDY).

A pokud máte tip na další neziskovku, které jsou blízké hodnoty Česko.Digital a potřebovala by rozjet digitální inovativní projekt, dejte nám o ní vědět do [kanálu inkubátoru](https://cesko-digital.slack.com/archives/C01AMGXT9HQ) nebo na email romana@cesko.digital.

## Jak si v komunitě žijeme

Dobře. Až tak dobře, že nedávno vznikl **Strom vděčnosti**, na který můžete pověsit lísteček s milým vzkazem pro kolegy v týmu i pro celou komunitu. Ke stromu se jde přes kanál [#thank-you](https://cesko-digital.slack.com/archives/CTMJPK71V) nebo na [wiki](https://wiki.cesko.digital/pages/viewpage.action?pageId=1589158). Pověste na něj vše, co vás těší a za co jste vděční, a kdykoli se k němu vraťte, abyste se podívali, co všechno nám v Česko.Digital dělá radost a načerpali tak pozitivní energii do dalších dnů.

V červnu nás čeká **revize hodnot**. Plánujeme několik celokomunitních diskuzí nad tím, jak by naše hodnoty měly vypadat, zda jsou stále aktuální a především co pro každého z nás hodnoty znamenají. Pokud se budete chtít zapojit, sledujte kanál [#general](https://cesko-digital.slack.com/archives/CG07ST9ME). Jste srdečně vítáni!

### č.edu

Ve čtvrtek 22. 4. se uskutečnil **pilotní webinář** na téma **Jak na remote práci**. Odstartovali jsme tak komunitní vzdělávací & rozvojový program.

Sepsali jsme nejdůležitější tipy přednášejících, které by vám neměly uniknout:

* před asynchronní komunikací by se tým měl alespoň jednou setkat synchronně,
* při digitální komunikaci se doporučuje být více explicitní v emocích 👉 nebojte se zapojit emotikony,
* v pracovní době je zdravé často se pohybovat, případně změnit pracovní místo nebo polohu,
* 6 týdnů pro projekt je ideální doba, potom by měl následovat 1 týden oddychu,
* na online meetingu je důležité lidi zapojovat každých 5–10 minut,
* dobrý tip pro online webinář nebo workshop je povinně zapnutá kamera a využívání nástrojů třetích stran.

Velmi důležitý je také podtitul programu **„od komunity pro komunitu“** – každý z dobrovolníků může přijít s nápadem na téma nebo lektora.

Máte zajímavý nápad? Můžete nám ho sdělit už nyní [zde](https://forms.gle/yDfmkPWWYs7SQDkp7) nebo nám napište rovnou [do kanálu](https://cesko-digital.slack.com/archives/C01S44WHHST). Do projektu **stále hledáme posily**, otevřené role najdete [tady](https://wiki.cesko.digital/x/dDUY). Těšíme se na vás a vaše nápady. 💪

### Show & Tell

Výsledky práce dobrovolníků jsou u nás vidět na každém kroku, jeden z nich ostatně právě čtete. Kdyby vás ale zajímalo, jak vypadá **práce dobrovolníka v praxi**, mrkněte na nový živý pořad **Show & Tell**. Každý měsíc v něm budou dobrovolníci prezentovat **řešení konkrétních problémů, se kterými se na projektech setkali**.

Vysílat budeme **každý poslední čtvrtek v měsíci**. [V prvním díl](https://www.youtube.com/watch?v=vnFuzxKlyb4)u, který jsme vysílali ve čtvrtek 29. dubna, byly na pořadu příspěvky z projektů [Střecha duševního zdraví](https://www.strechadusevnihozdravi.cz/), [Nedlužím státu](https://nedluzimstatu.cz/), onboardingu Česko.Digital a nového webu [Česko.Digital](https://cesko.digital/). Pořad vysíláme vždy naživo, [nenechte si ujít další vysílání](https://cesko.digital/rsvp)!

Pokud se chcete na pořadu přímo podílet, bude vás zajímat, že [hledáme koordinátory](https://cesko-digital.slack.com/archives/C01FQBDMDGQ/p1620763432169200), kteří budou mít na starosti proces vzniku Show & Tell. Hledáme i **tým, který se [podle tohoto návodu](https://www.notion.so/mwenisch/Jak-na-produkci-Show-Tell-videa-0943b30beb9949c7b4873a7954141e1d) postará o produkci** a nahrávání videí s dobrovolníky. Pokud o tyto pozice máte zájem, ozvěte se nám do [obsahového kanálu č.d](https://cesko-digital.slack.com/archives/C01FQBDMDGQ).

## Koho aktuálně hledáme

Připojte se k největší dobrovolnické civic-tech organizaci v Evropě a digitalizujte s námi Česko.

- **Tech Lead** na Začni učit! (Django, React, Neo4j), Průvodce prevencí od Loono (Flutter) a Střechu duševního zdraví (zaměření na FE)
- **Copywriter/ka** do projektů Onboarding a Střecha duševního zdraví
- **Developeři (React, Python, Rails, .NET)** na Inovace zpravodajského storytellingu
- **UX designer/ka** na Inovace zpravodajského storytellingu
- **Projektový koordinátor** do Veřejné zakázky spolu a č.edu
- **Google Meet Support a Moderátor/ky** do č.edu
- **Marketingová podpora se zkušeností s eventy** do Veřejné zakázky spolu

Žádná z pozic vás nezaujala? **Prohlédněte si všechny [poptávané role](https://wiki.cesko.digital/pages/viewpage.action?pageId=1573299).**

Pokud hledáte jednorázové spolupráce, mohl by vás zajímat kanál [#market-place](https://cesko-digital.slack.com/archives/CLVAH28P3), kde neziskovky shánějí dobrovolníky do rozjetých projektů. Svou první zkušenost v neziskovce tak můžete nabrat i mimo Česko.Digital.

---

<small>Jak se vám líbí náš newsletter? Budeme rádi, když nám [necháte zpětnou vazbu](https://airtable.com/shre7lawrjOxNtCpL), která nám ho pomůže vylepšit. Nebo se rovnou podívejte [do naší Trello nástěnky](https://trello.com/b/RmTwoiMq/cd-newsletter), s čím byste nám mohli pomoct a ozvěte se v kanálu [#ceskodigital-obsah](https://cesko-digital.slack.com/archives/C01FQBDMDGQ). Můžeme se do toho pustit společně. 🤗</small>

<small>Na přípravě tohoto vydání se podíleli: Terka Teryii Palaščáková & Tomáš „zoul“ Znamenáček (koordinace), Ivča Janečková, Žanet Svobodová, Anička Landsmannová, Bára Truksová, Petr Hrudka a Filip Šula (texty), Katka Toholová (korektura) a Luky Vaněk (grafika).</small>