---
title: 'Novinky z Česko.Digital: Máme novou ředitelku | Stále hledáme další týmové posily'
cover: https://data.cesko.digital/img/9d787917.jpg
author: teryii
date: 2021-2-11-16-10
slug: novinky
lang: cs
description: 'Ahoj, Česko.Digital! Proč nejít rovnou k věci a neprozradit vám naši největší novinku? Máme novou ředitelku! 🥳 Od 1. 2. se jí stala Eva Pavlíková, která je silný tahoun a doteď o naše projekty a komunitu pečovala v pozici provozní ředitelky.'
---

Moc se těšíme, kam Česko.Digital posune. O Evě se také můžete dozvědět víc ve velice otevřeném [rozhovoru na CzechCrunch](https://www.czechcrunch.cz/2021/02/blizko-smrti-i-zavislost-nejen-na-praci-eva-pavlikova-je-novou-sefkou-cesko-digital-a-vypravi-svuj-slozity-zivotni-pribeh/) 💙. Jakub Nešetřil zaujal novou roli předsedy správní rady, z níž by brzy rád vytvořil radu moudrých, která nám pomůže se směrováním organizace. Postrádáme však nové posily, které by se k naší velké komunitě přidaly a pomohly nám měnit Česko k lepšímu.

## Koho aktuálně hledáme?

Připojte se k největší dobrovolnické civic-tech organizaci v Evropě a digitalizujte s námi Česko.

👉 Dobrovolnické pozice:

- [Tech leadi](https://wiki.cesko.digital/display/CD/Tech-lead) napříč projekty, o jejichž roli si můžete přečíst víc [v našem rozhovoru](https://blog.cesko.digital/2021/02/tech-leads).

- [Senior marketéři a marketérky](https://cesko-digital.slack.com/archives/CV9HAUVPU/p1612968609005800) napříč projekty, kteří nám budou pomáhat s koordinací marketingových aktivit.

- [Koordinátor/ka webinářů](https://cesko-digital.slack.com/archives/CKDG4278A/p1611947974023000) Učíme nanečisto projektu Učíme online, který/á bude koordinovat veškeré aktivity kolem webinářů probíhajících cca 2x týdně.

- [Moderátor/ka a streaming podpora webinářů](https://cesko-digital.slack.com/archives/CUXRHTY58/p1610985203052600) Učíme nanečisto projektu Učíme online.

- [Grafik/grafička](https://cesko-digital.slack.com/archives/CK3A3G7N2/p1606894337089900) projektu Střecha duševního zdraví, který/á bude pracovat na grafických materiálech a vizuálech pro web, mobilní aplikaci i doprovodnou marketingovou kampaň.

👉 Kmenový tým Česko.Digital:

- [Senior Program Manager/ka](https://wiki.cesko.digital/pages/viewpage.action?pageId=1580513), který/á průběžně hlídá harmonogramy a průběh jednotlivých projektů i mnoho dalšího.

- [Head of Partnerships / Fundraising](https://wiki.cesko.digital/pages/viewpage.action?pageId=1581008), který/á vyhledává a navazuje partnerství a dohlíží na jejich hladký průběh a plnění.

- [Marketing koordinátor/ka se silnou kompetencí v PR](https://wiki.cesko.digital/pages/viewpage.action?pageId=1583843), který/á řídí marketing a komunikaci svěřených projektů a spolupracuje na tvorbě a realizaci marcom a PR aktivit Česko.Digital.

Všechny pozice a jejich detaily můžete najít i [na naší wiki](https://wiki.cesko.digital/pages/viewpage.action?pageId=1573299). Pokud máte o některou zájem, ozvěte se buď kontaktní osobě uvedené u inzerátu anebo v kanálu [#introductions](https://cesko-digital.slack.com/archives/CJVB0MVCM).

## Novinky v projektech

### Covid portál ČR

V lednu se hlavním tématem stalo očkování, proto jsme na Covid portálu ČR připravili novou sekci, která se věnuje [registraci na očkování](https://covid.gov.cz/situace/registrace-na-ockovani) a [informacím o vakcíně](https://covid.gov.cz/situace/informace-o-vakcine). Zaměřili jsme se také na Kompenzace, kde se snažíme informace ze 6 ministerstev komunikovat přehledně na jednom místě. Kromě toho pracujeme i na dotažení anglické verze webu. Pokud nám chcete pomáhat na jednom z nejsledovanějších covid webů, přidejte se do kanálu [#run-covid_portal](https://cesko-digital.slack.com/archives/C01DGSL4JFN).

### Inovace zpravodajského storytellingu

V lednu jsme uspořádali dva online inovační workshopy, na kterých jsme dali dohromady desítky nápadů, jak přitáhnout apatické Čechy ke zpravodajství. Jednotlivá řešení jsme detailněji popsali. Od 1. února pak všechny nápady hodnotili účastníci v nástroji Ideapoly, který funguje jako online burza – investujete do nápadů své virtuální peníze a možná vyhrajete i ty opravdové. Více se dozvíte v kanálu [#run-inovace\_zpravodajského\_storytellingu](https://cesko-digital.slack.com/archives/C01AENB1LPP).

### Učíme online

V rámci finanční sbírky na nákup techniky se vybralo už přes 100 000 Kč a do škol, neziskovek a rodin se darovalo více než 1800 počítačů, notebooků, tabletů a monitorů. Na našem webu pak vzniká nová [podstránka věnovaná všem dobrovolníkům](https://www.ucimeonline.cz/tym/), kteří se do projektu zapojili. Všem moc děkujeme! Jste jedním z nich a chcete být na webu také? Vyplňte nám prosím [tento dotazník](https://airtable.com/shrARmhggrG6hLs53). Více najdete jako vždy v kanálu [#run-ucime_online](https://cesko-digital.slack.com/archives/CUXRHTY58).

### Nedlužím státu

Rozšířili jsme náš UX team o 2 skvělé posily a plně se věnujeme novým funkcím, jako je automatické generování formulářů, žádost o splátkový kalendář nebo žádost o odpuštění penále. Zároveň se nám podařilo najít tech leada, který se věnuje přípravám na digitalizaci celého projektu. Intenzivně také sbíráme know-how v oblasti e-identity a připravujeme se na rozhovory se zástupci státních institucí, se kterými chceme probrat možnosti napojení Nedlužím státu. Rádi vás uvidíme v kanálu [#run-nedluzim_statu](https://cesko-digital.slack.com/archives/CHTQQN5AL).

### ZačniUČIT

Marketingový tým teď připravuje strategii značky ZačniUČIT, ze které budeme moci sestavit brand manuál. Zároveň pracujeme na kvalitativním výzkumu cílových skupin a noví dobrovolníci z řad copy, UX i tech vyvíjejí návrh expertního systému. Pokud se chcete také zapojit, ozvěte se nám v kanálu [#run-zacni_ucit](https://cesko-digital.slack.com/archives/C01CDSTV8KF).

### Šablony výběrových řízení

Dokončili jsme finální verzi naší vize, mise a strategie. Koncept představíme 17. 2. 2021 na [IDC Government Forum](https://www.idc.com/cee/events/68203-idc-government-forum). Širší odborná komunita tak získá návod, jak mohou přispět k projektu. Bližší info najdete v kanálu [#run-sablony\_vyberovych\_rizeni](https://cesko-digital.slack.com/archives/CSHURJA9L). Chcete vědět více o tom, co stojí v cestě digitalizaci služeb? Poslechněte si [záznam](https://www.youtube.com/watch?v=J81KfLMlPIY&feature=youtu.be&ab_channel=Principalengineering) debaty, které jsme se zúčastnili.

### Střecha duševního zdraví

S pomocí odborníků jsme určili priority a detailněji popsali naši cílovou skupinu. V týmu jsme přivítali spoustu nových kolegyň a kolegů, ale pár rolí ještě stále hledáme. Pokud jste šikovný grafik/grafička nebo odborník z řad dětských psychologů, rádi vás uvidíme v našem kanálu  [#﻿run-strecha\_dusevniho\_zdravi](https://app.slack.com/client/TG21XF887/C01168N8XP1/details/).

### Cityvizor

Přivítali jsme mezi námi novou testerku, která nám pomáhá s funkčním [testováním našeho webu](https://cityvizor-test.ceskodigital.net/). Jinak finalizujeme homepage a připravujeme testovací scénáře. Čím se chceme vážně pochlubit je [grafický manuál](https://drive.google.com/file/d/1Ze7sF9H9YQwEuHB3xjKO1qxA0ktvbsdC/view?usp=sharing), ze kterého jsme doslova nadšení. 

Základ vizuální identity, na kterém stojí budoucí podoba online řešení, nová autorka dopracovala v kompletní manuál pro práci se značkou Cityvizor. Ten se od původní čisté a technické verze rozšířil o výraznější typografii, grafické prvky a ilustrace a získal tak více svobody a volnosti pro další komunikaci. Všem, kteří se na manuálu podíleli, patří obrovské díky, protože výsledek je velmi povedený.

### Jehlomat

Oficiálně spojujeme své síly s organizací [Semiramis](http://www.os-semiramis.cz/os-site/), s níž bojujeme za zefektivnění práce terénních pracovníků. Čeká nás tedy setkání ohledně technických řešení k propojení Jehlomatu a BorISe. Dokončili jsme také výzkum a máme radost z nových poznatků, díky kterým vylepšíme funkce aplikace. Chcete se dozvědět víc? Přidejte se do našeho projektového kanálu  [#run-jehlomat](https://cesko-digital.slack.com/archives/C017VKLRRC0).

### Web Česko.Digital

V projektu jsme přivítali novou posilu na roli tech leada. Zpřehlednili jsme úkoly na GitHubu a aktualizovali harmonogram projektu, podle kterého bychom první stránku webu mohli zveřejnit v půlce března. Nyní pracujeme na náhledech designu jednotlivých stránek, které budeme následně kompletovat.

Chceme, aby nový web prezentoval přínos práce expertních dobrovolníků, poděkoval partnerům a spolupracujícím organizacím a motivoval ostatní, aby rovněž přiložili ruku k dílu. Pokud nám chcete pomoci i vy, neváhejte se ozvat v [#run-ceskodigital_web](https://cesko-digital.slack.com/archives/CHG9NA23D).

## Inkubátor Česko.Digital

Inkubátor nám naostro běží již více než měsíc a díky skvělé propagaci se nám za leden podařilo získat 16 přihlášek a 2 mentory. O nových projektových záměrech vám však povíme až v dalším newsletteru. Informace ohledně inkubace projektů najdete na naší wiki na stránkách [ideace](https://wiki.cesko.digital/plugins/servlet/mobile?contentId=1581061#content/view/1581881) a [inkubace](https://wiki.cesko.digital/pages/viewpage.action?pageId=1579036).

A jestli si chcete dát k obědu zajímavé čtení, koukněte na [nový rozhovor o inkubátoru](https://blog.cesko.digital/2021/02/rozhovor-inkubator), kde vám náš inkubační tým prozradí, jak probíhá výběr projektů a jak často musí brzdit zadavatele kvůli velkým představám.

## Napsali o nás

-   S naší komunitou v čele s Evou Pavlíkovou jsme se zařadili [do výběru Innovators 2020](https://www.innovators20.cz/#eva-pavlikova).

-   Média [CzechCrunch](https://www.czechcrunch.cz/2021/01/cesko-digital-chce-nastartovat-vice-prospesnych-napadu-s-nadaci-osf-proto-spousti-inkubator-pro-neziskove-projekty/), [Lupa](https://www.lupa.cz/aktuality/cesko-digital-a-nadace-osf-spousteji-inkubator-verejne-prospesnych-projektu/) a [Forbes](https://forbes.cz/neziskovky-objevuji-svet-jednicek-a-nul-pomoci-jim-ma-inkubator-cesko-digital/) píší o tom, jak jsme společně s Nadací OSF založili inkubátor, který bude pomáhat neziskovkám i jednotlivcům s rozvojem nových nápadů. S čím inkubace pomůže, jak probíhá a jak tento nápad vznikl se dočtete také [v úvodním článku na našem blogu](https://blog.cesko.digital/2021/01/inkubator) a [výše odkazovaném rozhovoru](https://blog.cesko.digital/2021/02/rozhovor-inkubator).

-   Projekt [Naši politici](https://www.nasipolitici.cz/) zmiňuje organizace [Transparency International](https://www.transparency.cz/rok-2020-zachranene-a-ztracene-miliardy-a-pokracujici-deformace-statu/) ve svém retrospektivním pohledu na rok 2020.

-   Naši spolupráci s Nadačním fondem nezávislé žurnalistiky, která má za cíl zvýšit počet českých občanů sledujících zpravodajství, popisuje [Aktuálně.cz](https://zpravy.aktualne.cz/domaci/chysta-se-revoluce-v-ceske-novinarine/r~92264e7254f411eb8b230cc47ab5f122/).

-   Závěrem nelze opomenout [rozhovor s Jakubem Nešetřilem](https://www.e15.cz/rozhovory/kapacitni-problem-s-registracemi-na-ockovani-vyresi-hlavne-rozlozeni-naporu-mini-expert-na-digitalizaci-1377089), zakladatelem Česko.Digital, týkající se registračního systému na očkování proti koronaviru: „Hlavní je, pokud na chyby dokáže úřad pružně reagovat a opravit je.“