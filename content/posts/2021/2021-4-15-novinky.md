---
title: 'Novinky z Česko.Digital: První (k)rok Učíme online a další krok Česko.Digital'
cover: https://data.cesko.digital/img/da10c8f5.jpg
author: teryii
date: 2021-4-15-18-02
slug: novinky
lang: cs
description: 'Ahoj Česko.Digital! 👋 Doufáme, že se vás drží letní nálada, i když zrovna nasněží. Do proměnlivých aprílových dnů vám přinášíme stálici. Pohodlně se usaďte, dejte si něco dobrého a přečtěte si, co se dělo v Česko.Digital v uplynulých týdnech. Jako obvykle to bylo nabité. Nový partner a narozeniny Učíme online jsou totiž jen začátek.'
---

## Máme nového partnera

Naše komunita se rozrůstá raketovým tempem. 🚀 A to i díky strategickým partnerům. Tentokrát **s radostí oznamujeme nové partnerství s rodinnou nadací [Bakala Foundation](https://www.bakalafoundation.org/)**, od které jsme získali podporu ve výši 4 milionů korun.

Podpora nám umožní rozvíjet organizaci jako celek a zároveň podpoří dva konkrétní projekty: [Učíme online](http://ucimeonline.cz/), které se zaměřuje na digitalizaci českého školství, a [Střechu duševního zdraví](https://www.strechadusevnihozdravi.cz/), která se věnuje problematice duševního zdraví dětí, což s tématem vzdělávání, osvěty a digitalizace úzce souvisí. Více se o naší spolupráci dozvíte v článcích na [Lupa.cz](https://www.lupa.cz/aktuality/cesko-digital-ziskalo-4-miliony-od-bakala-foundation-mimo-jine-na-digitalizaci-skolstvi/) nebo [CzechCrunch](https://www.czechcrunch.cz/2021/04/bakala-foundation-posila-4-miliony-korun-do-cesko-digital-podpori-digitalni-vzdelavani-a-peci-o-dusevni-zdravi/). Děkujeme! 💙

O principech financování Česko.Digital a jeho partnerech si můžete přečíst na [naší wiki](https://wiki.cesko.digital/x/YDIY).

## Projekt měsíce: Učíme online oslavilo první (k)rok

Už rok se děti v Česku učí online. A s nimi už rok kráčí online světem i náš projekt [Učíme online](http://ucimeonline.cz/). V březnu jsme oslavili jeho první narozeniny milým online přípitkem a ohlédli se za uplynulým rokem. Čeho se nám podařilo dosáhnout?

Po jednoročním plném nasazení celého týmu se můžeme pochlubit **621 školami**, kterým jsme pomohli zprovoznit technologie k online výuce, **8395 učiteli**, kteří se registrovali do **76 živých webinářů**, **88 080 zhlédnutími záznamů webinářů** na našem Youtube kanálu a **2032 rodinami**, kterým jsme díky 54 společnostem darovali počítač. Projekt Učíme online obsadil v roce 2020 také **2\. místo v soutěži za inovaci ve vzdělávání** [EDUína](https://www.eduina.cz/).

Bylo o nás i hodně slyšet: články o úspěchu projektu vyšly v řadě online (například[ Hospodářských novinách](https://domaci.ihned.cz/c7-66899850-op8pi-bfc61ee0cce5f2f)) i tištěných médiích. Dostali jsme prostor i [ve vysílání České televize](https://www.ceskatelevize.cz/ivysilani/1148499747-sama-doma/221562220600044/obsah/827539-cesko-digital-ucime-online) v pořadu Sama doma a ve Studiu 6.

Určitě ale neusínáme na vavřínech a chystáme pár novinek. Jako třeba podpoření škol v tom, aby digitální technologie využívaly i po návratu žáků do školních lavic. Více o vzniku a směřování projektu se dočtete v [článku](https://blog.cesko.digital/2021/03/rok-ucime-online) na našem blogu, kde najdete i [rozhovor s naší CEO Evou Pavlíkovou a Ondřejem Zapletalem](https://blog.cesko.digital/2021/03/rozhovor-ucime-online), ředitelem Nadace České spořitelny, která projekt podpořila.

## To nejlepší z dalších projektů

V **Inovacích zpravodajského storytellingu** jsme v březnu velkolepě zakončili pětiměsíční sérii inovačních workshopů. Na posledním z nich týmy prezentovaly své nápady a získaly cenné připomínky hostů: J. Pazderky (Aktuálně.cz), J. Simkaniče (Deník N), P. Sládečka (Tubrr), F. Horkého (FlashNews) a dalších. Pod taktovkou tech-leadů teď tým zpětnou vazbu zpracovává do finálních řešení.

**Střecha duševního zdraví** má za sebou rešerše o své cílové skupině, návrh brandu a několik rozhovorů s psychology, psychoterapeuty a dalšími odborníky. Usilovně pracujeme na vytvoření pilotního scénáře k první životní situaci naší cílovky, kterou je problém s prospěchem. Do týmu hledáme citlivé copywritery, stejně jako psychology, psychiatry a další, kteří pracují s dětmi 2. stupně ZŠ. Hledat se bude také odborný garant obsahu, protože si uvědomujeme citlivost tématu. Jestli se chcete zapojit, ozvěte se do [projektového kanálu](https://cesko-digital.slack.com/archives/C01168N8XP1).

V **Začni učit!** jsme dokončili [výzkum cílových skupin](https://docs.google.com/presentation/d/1SrIVdKBpsP7bxsItl_0NgPrKIP1rhdb0iK2Xfnor9QM/edit#slide=id.gc9a19591b0_0_209) a ujistili se, že stavíme na pevných základech. Výzkum jsme doplnili i první verzí cesty zákazníka a analýzou klíčových slov současného webu. Tým na straně zadavatele pracuje na novém logu a manuálu značky. To vše už brzy poslouží pro návrh UI expertního systému i nového webu. Dotáhli jsme také zadání a testovací data a zahájili vývoj expertního systému. Mílovými kroky se tak blížíme k finálnímu návrhu pro MVP (minimální životaschopný produkt).

Pro **Spolu na dálku** byl březen důležitým milníkem. Přesunuli jsme se z inkubace do realizace a podařilo se nám navázat spolupráci s Národním telemedicínským centrem FNOL a Asociací poskytovatelů sociálních služeb v ČR. V současné době finalizujeme grafickou podobu příručky pro vzdálenou komunikaci pacientů nebo klientů a jejich blízkých a připravujeme se na její zveřejnění a propagaci společně s partnery a komunitou č.d.

**Onboarding Česko.Digital** přinesl první (online hmatatelné) výsledky. Dokončili jsme totiž první verzi registračního formuláře na adrese [join.cesko.digital](https://join.cesko.digital/), který nám poslouží k přehlednějšímu naloďování dobrovolníků. Díky upřesnění znalostí a zkušeností nového člena si tak uděláme představu o tom, jaké projekty by ho mohly zajímat a kde bychom ho potřebovali zapojit. Půjdeme ale ještě dál. Od dalších zlepšení formuláře přes jednodušší zapojení dobrovolníků do Slacku a projektů až k podrobné Příručce Česko.Digital. Ta dobrovolníkům pomůže nejen při vstupu do komunity, ale i v průběhu práce na projektu. Celá strategie projektu Onboarding 2.0 už brzy!

O všech 14 projektech, na kterých pracujeme, si můžete přečíst na naší [wiki](https://wiki.cesko.digital/pages/viewpage.action?pageId=1574894).

## Co se klube v inkubátoru

Tým mentorů v čele s Evou Pavlíkovou a Jindrou Oukropcem rozvíjí **flexibilnější metodiku řízení projektů**. V kontextu této aktivity jsme v inkubátoru pro projekt [Loono](https://www.loono.cz/) hledali úplně poprvé dvě role – [Product Ownera](https://wiki.cesko.digital/display/CD/Product+Owner) a [Scrum Mastera](https://wiki.cesko.digital/display/CD/Scrum+Master).

**Rádi bychom vytvořili skupinu Product Owners a Scrum Masters**, kteří by mezi sebou sdíleli zkušenosti a pomohli stavět kvalitní projekty v č.d v inkubační i realizační fázi. Máte o některou z rolí zájem? Obraťte se na Romanu Pokornou na e-mail <romana@cesko.digital> nebo napište do [kanálu project managementu](https://cesko-digital.slack.com/archives/CKDG4278A) ve Slacku.

Zmiňovaný projekt Loono dále prochází inkubací. S jeho mentorem jsme připravili [Lean Canvas a marketingové podklady](https://drive.google.com/file/d/1J6UWrj5kJNedSy0nuxukEy-RO7OBpoOU/view?usp=sharing). Do týmu se přidali 4 noví kolegové za UX a vývoj. V této sestavě se vrhneme na dopilování strategie a taktik pro realizaci.

## Jak si v komunitě žijeme

Naše „Core team“ setkání se proměnila na **All Hands** a jsou otevřená celé komunitě. Potkáváme se **každé úterý v 16:30**  [na tomto odkazu](http://meet.google.com/onv-mwuy-qsh). Pokud se nemůžete přidat, ale máte dotaz nebo komentář, najdete vždy v předchystaném zápise odkaz na Sli.do, přes které můžete svou otázku položit.

A protože nám chybí osobní setkávání a chceme se víc poznat, začali jsme spolu jednou týdně obědvat. 🍜 **Poobědvejte s Česko.Digital každou středu ve 12:00** v naší [virtuální jídelně](http://meet.google.com/fpj-vfdg-spi). Každý oběd si povídáme na jiné téma a přidat se může kdokoliv – s jídlem, bez něj nebo u vaření. Zatím jsme probrali naše koníčky, cestování, jógu a meditaci nebo minimalismus a influencery. Více o všech našich akcích najdete [tady](https://wiki.cesko.digital/x/DTUY).

### Rozjíždíme č.edu

V dubnu se také můžete těšit na **nové vzdělávací a rozvojové aktivity pod hlavičkou projektu č.edu** – přinášíme videa, živá vysílání, diskuze, workshopy a další aktivity s lidmi z komunity i s externími hosty. Pokud vás zajímají zkušenosti druhých s prací na dálku, **[zaregistrujte se](https://forms.gle/tYj2nVu4S62s3gYs6) na náš první webinář  s názvem „Jak na remote práci“**, který se koná ve čtvrtek 22. dubna v 19:00. Přehled dalších chystaných akcí [najdete na wiki](https://wiki.cesko.digital/x/vzsY).

Chcete se do č.edu zapojit? Stále hledáme [nové posily do týmu](https://wiki.cesko.digital/x/dDUY) a můžete se přidat i jako lektor či lektorka. Stačí se ozvat do [našeho kanálu](https://cesko-digital.slack.com/archives/C01S44WHHST). Téma, formát i načasování už vyladíme společně.

## Koho aktuálně hledáme

Připojte se k největší dobrovolnické civic-tech organizaci v Evropě a digitalizujte s námi Česko.

- [Social Media koordinátor/ka](https://cesko-digital.slack.com/?redir=%2Farchives%2FCUXRHTY58%2Fp1614682272170500) v Učíme online
- [Grafik/grafička](https://cesko-digital.slack.com/?redir=%2Farchives%2FCK3A3G7N2%2Fp1606894337089900) pro Střechu duševního zdraví
- UX/UI Designer pro Jehlomat
- [Moderátor/ka živých vysílání](https://wiki.cesko.digital/pages/viewpage.action?pageId=1586548) v č.edu
- [Technická a organizační podpora živých vysílání](https://wiki.cesko.digital/pages/viewpage.action?pageId=1586548) v č.edu
- [Scrum Master](https://wiki.cesko.digital/display/CD/Scrum+Master) do Inkubátoru

Neláká vás žádná z těchto pozic? **Prohlédněte si všechny [poptávané role](https://wiki.cesko.digital/pages/viewpage.action?pageId=1573299).**

Pokud hledáte jednorázové spolupráce, mohl by vás zajímat kanál [#market-place](https://cesko-digital.slack.com/archives/CLVAH28P3), kde neziskovky shánějí dobrovolníky do rozjetých projektů. Svou první zkušenost v neziskovce tak můžete nabrat i mimo Česko.Digital.

---

Jak se vám líbí náš newsletter? Budeme rádi, když nám [necháte zpětnou vazbu](https://airtable.com/shre7lawrjOxNtCpL), která nám ho pomůže zlepšit. Anebo se rovnou podívejte [do naší Trello nástěnky](https://trello.com/b/RmTwoiMq/cd-newsletter), s čím byste nám mohli pomoct, ozvěte se v kanálu [#ceskodigital_mktg](https://cesko-digital.slack.com/archives/CMAS7H63D) a můžeme se do toho pustit společně. 🤗

Digitálu zdar!

Redakční tým Česko.Digital