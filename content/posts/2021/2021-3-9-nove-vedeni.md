---
title: 'Představujeme nové posily, které pomohou dále rozvíjet a směřovat Česko.Digital'
cover: https://data.cesko.digital/img/28feb897.png
author: radja
date: 2021-3-9-10-02
slug: nove-vedeni
lang: cs
description: 'Při rozjezdu Česko.Digital mělo trio spoluzakladatelů – Jakub Nešetřil, Radka Horáková a Eva Pavlíková – jednoduchý plán: první rok komunitu rozjet, druhý rok zajistit první finance pro její fungování a třetí rok posílit, ustabilnit a dále profesionalizovat kmenový tým. A tak máme radost, že se nám daří plán naplňovat – rozjíždíme třetí rok, který je ve znamení posilování týmu s cílem udržet a rozvíjet vysoký standard práce.'
---

Jakub Nešetřil tak mohl hned počátkem roku zahájit svou novou roli předsedy správní rady Česko.Digital a zaměřit se na rozvoj naší rady do podoby Rady moudrých. Své CEO žezlo hned počátkem února [předal do rukou Evy Pavlíkové](https://blog.cesko.digital/2021/02/nova-ceo), a Radce Horákové pak turbulentní rok 2020 připravil nový, tentokrát však soukromý životní projekt – první přírůstek do rodiny, kterému se začne od dubna věnovat.

A tak bychom vám velmi rádi představili nové členy týmu, kteří nám ve svých rolích pomůžou organizaci pod vedením Evy Pavlíkové dále rozvíjet a směřovat.

### Tereza Gagnon – Chief Partnerships Officer

Tereza má na starosti partnerství Česko.Digital s předními českými nejen IT & tech firmami a podporovateli Česko.Digital. Díky předchozím byznysovým zkušenostem z firem všech velikostí jako IBM, PwC nebo Wultra, bude pomáhat vytvářet unikátní partnerství, která nám pomůžou zajistit nejen financování, ale také ve spolupráci s partnery společně naplňovat naše poslání.

„Mým úkolem je především hlídat průběh spolupráce, která přinese Česko.Digital finanční stabilitu a podporu silných partnerů," upřesňuje Tereza.

[Více o Terce na LinkedIn](https://www.linkedin.com/in/tereza-gagnon/)

### Lucie Zajíčková – Chief People & Community Officer

Lucie díky svým předchozím zkušenostem ze start-upů a nezisku a svému nadšení pro dobrovolnictví dokáže kombinovat a stavět na různých pohledech a přístupech obou těchto světů.

„Mým hlavním cílem je pečovat o komunitu a spoluvytvářet příjemné, inspirativní a bezpečné prostředí pro všechny tak, aby každý mohl být sám sebou a využít naplno svůj potenciál," těší se na své nové poslání Lucie.

[Více o Lucce na LinkedIn](https://www.linkedin.com/in/zajickovalucie/)

### Martin Wenisch – Chief Technology Officer

Martin, profesí programátor, má letité zkušenosti z pre-product startupů, kde pomáhal zakladatelům rychle postavit první verze jejich produktů, a to v Česku i v zahraničí. Jako dobrovolnický tech lead pomáhá v Česko.Digital od jeho založení.

„Ve své nové roli technického ředitele se chci zaměřit na vyhledávání technologických inovací ve veřejném sektoru a na péči o vývojáře zapojené na projektech," těší se Martin.

[Více o Martinovi na LinkedIn](https://www.linkedin.com/in/mwenisch/)

### Eva Zehnálková – Chief Marketing Officer

Eva posledních 15 let působila jako manažerka a ředitelka pro nadnárodní značky a projekty v reklamních agenturách i na straně zadavatele. Věnuje se i koučování a mentoringu lidí z oblasti marketingu a konzultacím pro malé firmy, start-upy i podnikatele. Kromě rozvoje profesních dovedností se zabývá osobním rozvojem a studiem čínské medicíny.

„Mým přáním je poskytnout komunitě Česko.Digital takové nástroje, abychom mohli zapojit a dále rozvíjet všechny nadšené dobrovolníky-marketéry a propojit marketingové profesionály tak, abychom naše know-how přenesli do vznikajících projektů i do plánů další marketingové podpory společně vytvořených řešení," upřesňuje Eva.

[Více o Evě na LinkedIn](https://www.linkedin.com/in/evazehnalkova/)

---

A do party [hledáme ještě Chief Delivery Officera](https://wiki.cesko.digital/x/4R0Y), kterého (nebo kterou :) vám, věříme, brzy také představíme.