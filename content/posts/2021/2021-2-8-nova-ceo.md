---
title: 'Novou CEO Česko.Digital je Eva Pavlíková. Zakladatel Jakub Nešetřil se stal předsedou správní rady'
cover: https://data.cesko.digital/img/080f00d9.jpg
author: zoul
date: 2021-2-8-10-02
slug: nova-ceo
lang: cs
description: 'Naše komunita dobrovolníků sdružuje k dnešnímu dni přes 3600 expertů a pomohla už desítkám společensky prospěšných projektů. Od jejího vzniku v květnu 2019 byl ve funkci výkonného ředitele její zakladatel Jakub Nešetřil. Po necelých dvou letech ho střídá jeho kolegyně a někdejší provozní ředitelka Eva Pavlíková a Jakub Nešetřil se stává předsedou správní rady.'
---

„Česko.Digital má velký potenciál přinést do Česka opravdovou změnu, prostřednictvím technologií pomoci veřejně prospěšným projektům a udělat tak z naší země lepší místo k životu. Je to pro mě velký závazek a věřím, že se mi podaří pro komunitu expertních dobrovolníků vytvářet dlouhodobě prostředí, ve kterém budou moci Česku pomáhat,“ říká Eva Pavlíková o své nové roli.

Eva je v Česko.Digital od samého začátku. Společně s Jakubem Nešetřilem a Radkou Horákovou tvoří zakládající trio organizace. Byla také jedním z prvních dobrovolnických IT koordinátorů a původně pracovala na projektech [Cityvizor](https://wiki.cesko.digital/display/CIT/Cityvizor) a [Nedlužím státu](https://nedluzimstatu.cz). V reakci na pandemii s týmem dobrovolníků spolupracovala na spuštění projektu [Učíme online](https://www.ucimeonline.cz), který pomohl zprovoznit distanční výuku více než 600 školám a proškolil tisíce učitelů z celé České republiky. Od září 2019 pak Eva působila jako provozní ředitelka Česko.Digital, takže z praktického hlediska se o neziskovou organizaci starala už celý minulý rok. O tom, jak se jí to dařilo, svědčí mimo jiné i její [umístění v seznamu Innovators 20](https://www.innovators20.cz/#eva-pavlikova), do kterého Hospodářské noviny a CzechCrunch vybrali 20 největších inovátorů ze světa byznysu, umění i akademické sféry.

Před nastoupením do Česko.Digital působila Eva v CETIN, kde vedla 3 roky projekty spojené hlavně se zajištěním služeb internetového připojení domácnostem. Předtím řídila také desítky projektů společností působících v maloobchodu nebo veřejných službách. Kromě aktivního pracovního života se Eva věnuje svým dvěma synům, cvičí jógu a ráda poslouchá vážnou hudbu.

Jakub Nešetřil se tak s klidným srdcem přesouvá z role ředitele na pozici předsedy správní rady Česko.Digital. Připojí se tak ke stávajícím třem členům, kterými jsou ředitel Nadace OSF Robert Basch, Michal Bláha z Hlídače státu a spoluzakladatelka Czechitas Dita Formánková. Jakubovou vizí je vytvořit „radu moudrých“, která bude oporou nové ředitelce i celé organizaci.

„Za necelé dva roky jsme se i díky Evě stali největší dobrovolnickou IT organizací v Evropě. Mám obrovskou radost, kam v tak krátké době Česko.Digital vyrostlo. Chci se nyní začít soustředit na dlouhodobou udržitelnost organizace – jak finanční, skrze partnerství s českými technologickými podniky, tak ideovou. Těším se, že se nám ve správní radě podaří vytvořit radu moudrých, která bude nové ředitelce oporou i pomocnou rukou,“ shrnuje Jakub Nešetřil.

Chcete se stát součástí Česko.Digital a pomáhat na některém z projektů? Řekněte nám něco o sobě na [join.cesko.digital](https://join.cesko.digital). Těšíme se na vás na Slacku!

