---
title: "číst.digital/29: Máme nového partnera | Jak se stát učitelem radí
  interaktivní průvodce"
author: kristyna.buzkova
cover: http://data.cesko.digital/newsletter/29/cover29.png
date: 2021-12-17-01-39
slug: cist-digital-29
description: Ahoj Česko.Digital! 👋 Medvědi možná hibernují, ale my nikoliv.
  Plácli jsme si s Nadací PPF, která se tak stala jedním z našich hlavních
  partnerů, a zároveň dokončili 2 projekty. 👏 Nezahálíme ani v osobním rozvoji,
  s šálkem horkého kakaa nebo punče se teď můžete ponořit do newsletteru plného
  workshopů, průvodců i nových návodů! ☕
lang: cs
---
## K lepšímu neměníme jenom Česko, ale i sebe

Už delší dobu nám přicházela zpětná vazba na směrování naší organizace. Cítili jsme, že je potřeba si říct, co je pro nás důležité a jak a kam chceme růst. Sice na tom ještě pracujeme, ale změna je už jasná: **Postupně měníme směr a vizi Česko.Digital!**

**Zaměříme se ještě více na vás, dobrovolníky, kteří jste srdcem komunity**, a také na akceleraci projektů, kterým pomůžeme díky předávání našich digitálních zkušeností se ještě více rozvíjet.

![](https://data.cesko.digital/newsletter/29/martina-citace.png)

Co nás tedy ke změnám vedlo, jak nás to v komunitě ovlivní a co na to říkají jednotliví členové kmenového týmu Česko.Digital? **Nakoukněte pod pokličku vzniku nové vize naší organizace díky speciálnímu blogovému článku**.

## Do světa pouštíme další 2 projekty, které nemají obdoby

### Vznikl interaktivní průvodce usnadňující vstup do českého školství

**Spolu se Začni učit! spouštíme [interaktivního průvodce](http://zacniucit.cz/pruvodce)**, který provede zájemce o učitelství bezpečně všemi nástrahami výběru správného kurzu nebo doplňujícího vzdělání. Přečtěte si víc o našem počinu na [blogu Česko.Digital](https://blog.cesko.digital/2021/12/novy-interaktivni-pruvodce-zu), kde také najdete formulář pro zpětnou vazbu na průvodce.

**Děkujeme všem, kteří se na tvorbě průvodce podíleli**, a jsme zvědaví, kolika lidem nový průvodce pomůže v tom, aby se stali učiteli! Vyzkoušíte si ho i vy?

![](https://data.cesko.digital/newsletter/29/ZU_mockup.jpg)

### Inovace ve zpravodajství jdou čtenářům naproti

Projekt, který v našich končinách nemá obdoby, a pracovní nasazení dobrovolníků, jež naši partnerskou organizaci víc než mile překvapilo: na Inovacích zpravodajského storytellingu jsme poslední rok spolupracovali s Nadačním fondem pro nezávislou žurnalistiku ([NFNZ](https://www.nfnz.cz/)) a nyní jej pouštíme do světa.

Výsledkem jsou **tři inovační řešení v podobě prototypů**, které – jak pevně věříme – přispějí ke sledovanosti zpravodajství, zapojí publikum do veřejné diskuse a zatraktivní samotný mediální obsah.

Implementace aplikací do praxe už nyní leží na NFNZ a zúčastněných redakcích (Čtidoma.cz, Apel-Plzeň, Drbna) a my jim držíme palce. V případě zájmu o zapojení kontaktujte přímo NFNZ na <a href="mailto:info@nfnz.cz">info@nfnz.cz</a>.

Více o projektu a jednotlivých prototypech si můžete přečíst [na našem blogu](https://blog.cesko.digital/2021/12/spusteni-prototypu-inovace-zpravodajskeho-storytellingu). **Děkujeme všem, kteří se na něm podíleli!**

## Nadace PPF je novým partnerem Česko.Digital 

Možná už jste zaslechli, že **mezi naše hlavní partnery nyní bude patřit i [Nadace PPF](https://nadaceppf.cz/)**. Pro partnerství oslovujeme zejména takové organizace, které umí dát prostor inovacím, spolupráci a hledání nových cest. Tyhle předpoklady podle nás Nadace PPF splňuje dokonale, jelikož dlouhodobým cílem nadace je pomáhat těm, kteří svůj talent a úsilí věnují rozvoji české společnosti. Nadace **PPF již podporuje mnoho skvělých organizací** (například Loono, Skauti, projekt Bez Frází nebo Nepanikař), a proto jsme rádi, že k navázání spolupráce došlo i s námi.

Získaný **nadační dar ze strany Nadace PPF by měl podpořit platformu Česko.Digital** jako celek, což zahrnuje třeba růst komunity dobrovolníků, zefektivňování interních procesů, organizování vzdělávacích aktivit, mezinárodní spolupráci a samozřejmě také sdílení know-how.

A protože neleníme, již jsme společně s Nadací PPF a také s [Loono](https://www.loono.cz/) zahájili spolupráci na **prvním společném projektu**, kterým je vývoj  **aplikace „VČAS“** (rozhodně si o tom níže přečtěte více, stojí to za to!). Tímhle ale nekončíme: další společné téma se bude týkat otevřených dat, kde bychom rádi představili model, ve kterém by komerční firmy mohly otevřeně sdílet informace pro neziskové účely.

Více o celé spolupráci najdete[  v článku na CzechCrunch](https://cc.cz/nadace-ppf-posila-miliony-dobrovolnikum-z-komunity-cesko-digital-ktera-pomaha-skolam-i-statu-s-digitalizaci/)!

![](https://data.cesko.digital/newsletter/29/cd_PPF.png)

## To nejlepší z našich projektů

### Loono **–** Aplikace Včas

*Platforma poskytující veškeré informace o prevenci přehledně a na jednom místě*

**Hlásíme další báječný pokrok** ve vývoji spolupráce Loono a Česko.Digital! Je jím **aplikace „Včas“**, která má **naučit Čechy chodit na preventivní prohlídky**. Před pár týdny jsme dokončili sekci  „Onboarding" (což je první část aplikace, kterou uživatel uvidí) a v případě Loona je to takový audit zdraví. Nyní už máme ready také sekci „Settings" a dokončujeme „Najít lékaře" 🥳.

**A na čem pracujeme dál?**

* Sekce Prevence: jedná se o jádro aplikace, kde uživatel zjistí, na jaké preventivní prohlídky by měl chodit
* Sekce O zdraví: obsahová část, kde najdete spoustu zajímavých informací o zdraví a prevenci

Jste nedočkaví a zvědaví, jak to celé vypadá? **Mrkněte se na návrh do [Figmy](https://www.figma.com/file/E3BhDWp6O8d1XmsbC46mcr/Loono?node-id=258%3A694)** nebo sledujte na Slacku kanál [\#run-loono_vcas](https://cesko-digital.slack.com/archives/C01P6CK0DDY). Děkujeme všem dobrovolníkům, kteří aplikaci věří stejně jako my a samozřejmě také Loono!

**Na čem pracujeme v dalších projektech a co se nám na nich za poslední měsíc povedlo? To se dozvíte na naší [wiki](https://cesko-digital.atlassian.net/l/c/1RriTPgP).**

## Co se klube v našem inkubátoru

Úspěšně jsme **dokončili inkubační proces projektu „6 hodin“**(dříve Pohyb je řešení). Pomohli jsme ukotvit vizi a cíle a načrtnout potřebné kroky k realizaci. **Projekt čeká rychlý rozjezd** marketingové kampaně a budování komunity, to vše pod taktovkou iniciativy **Sport 2.0 a [Wannado](https://www.wannadosports.com/)**. Česko.Digital bude projekt podporovat na základě aktuálních potřeb a v budoucnu se **znovu intenzivněji spojíme nad rozvojem technického řešení.**

## Jak si v komunitě žijeme

### Osobní produktivita

V Česko.Digital jsme absolvovali **workshop osobní produktivity s odborníkem na slovo vzatým Danielem Gamrotem**, který se tímto tématem zabývá řadu let. Během něho nás Dan zásoboval nejen tipy na literaturu a digitální aplikace, ale i svými osobními zkušenostmi. 🚀 **Vznikl tak [článek](https://blog.cesko.digital/2021/11/osobni-produktivita-daniel-gamrot)**, ve kterém jsme jeho rady sepsali do několika jednoduchých kroků. Už víte jak na to?

### Happiness@Work

Ve virtuálním prostředí [CONFER-O-MATIC](https://www.conferomatic.com/) jsme se 25. listopadu zúčastnili **konference Happiness@Work**. Kromě zajímavých přednášek **o firemní kultuře** jsme díky povídání s ostatními účastníky vymysleli pár upgradů, které z nás udělají snad ještě sympatičtější komunitu. Už se nemůžeme dočkat, až vám je budeme moci představit!

![](http://data.cesko.digital/newsletter/29/Happiness@Work.png)

### Prim hraje dlouhodobé zapojení

Zeptali jsme se vás, o jaké **typy příležitostí v Česko.Digital** máte zájem. Děkujeme všem, kteří vyplnili krátký dotazník, vaše odpovědi nám pomáhají vytvářet co nejvíce relevantních a atraktivních příležitostí expertního dobrovolnictví.

\
**Co jsme zjistili:**

* preferujeme dlouhodobější zapojení (tedy dva měsíce a déle)
* umíme si zpravidla vyhradit až 5 hodin týdně 
* nejvíc nás zajímají projekty, kde je zadavatelem přímo Česko.Digital (jako Učíme online nebo Safezóna)
* nebaví nás administrativa ani časté a neefektivní schůzky
* chceme se vzdělávat

Zajímá vás víc? Mrkněte se na [vyhodnocení dotazníku](https://cesko-digital.atlassian.net/wiki/spaces/CD/pages/818217107/Vyhodnocen+dotazov+n+z+jmu+o+r+zn+typy+zapojen+v+esko.Digital) nebo na [akční kroky](https://cesko-digital.atlassian.net/browse/CSD-1021), které v návaznosti na dotazník plánujeme.

## Vzděláváme Česko.Digital

### č.edu

V listopadu jsme odvysílali další webinář se **Sandrou Fridrichovou o Nenásilné komunikaci** – dozvěděli jsme se, proč je důležité v obtížné komunikaci mluvit o emocích a kdy je jich už moc. Na začátku prosince proběhl **webinář Skvělý Scrum Master**, kde jsme se seznámili s prací 3 skvělých dobrovolnic, které v Česko.Digital přináší prvky agilního řízení do neziskových projektů. Záznamy najdete na [Youtube](https://www.youtube.com/c/%C4%8CeskoDigital) a připravované webináře zase na [Portálu dobrovolníka](https://cesko.digital/portal-dobrovolnika/).

### Show&Tell

[Závěrečný díl letošní série](https://youtu.be/wwUa-Bv2v7w) jsme tradičně odvysílali poslední čtvrtek v měsíci. Ve velkém finále jste si mohli poslechnout **Marka Mencla z Pábení**, který představil práci se systémem OKRs, s jehož pomocí nastavujeme priority a cíle v Česko.Digital. Jako druhá vystoupila **Michaela Rudolfová**, která jako dobrovolnice pomáhala na jednom z našich hackathonů. Závěr byl ve znamení designu. **Lumír Kajnar** zakončil své povídání na pokračování o vizuální identitě Č.D. Všech osm dílů naleznete na našem [Youtube](https://www.youtube.com/c/%C4%8CeskoDigital) a doufáme, že si s námi budete povídat i v příštím roce.

## Koho aktuálně hledáme

Připojte se k největší dobrovolnické civic-tech organizaci v Evropě a digitalizujte s námi Česko. **Všechny pozice najdete přehledně na [Portálu dobrovolníka](http://cesko.digital/portal-dobrovolnika).**

## Děkujeme, že jste s námi!

**Jak se vám líbí náš newsletter?** Budeme rádi, když nám [necháte zpětnou vazbu](https://airtable.com/shre7lawrjOxNtCpL), která nám ho pomůže vylepšit. A jestli se na tvorbě tohoto newsletteru chcete také podílet, ozvěte se v kanálu [\#ceskodigital-obsah](https://cesko-digital.slack.com/archives/C01FQBDMDGQ) ve Slacku nebo napište na <a href="mailto:terezia@cesko.digital">terezia@cesko.digital</a>. 🤗

Digitálu zdar!

**Za obsahový tým Česko.Digital**

Koordinace: Tereza Lattová

Texty: Gabriela Konvalinková, Kateřina Peřinová, Kristýna Bůžková, Michaela Petrová

Korektura: Filip Šula

Grafika & rozesílka: Lukáš Návesník