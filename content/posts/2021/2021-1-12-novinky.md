---
title: 'Novinky za prosinec 2020: Inkubátor Česko.Digital dozrál | Do vánoční sbírky přibylo více než 30 tisíc korun'
cover: https://data.cesko.digital/img/56dca91d.jpg
author: teryii
date: 2021-1-12-15-10
slug: novinky
lang: cs
description: 'Šťastný nový rok, Česko.Digital! ✨ Doufáme, že jste si přes svátky pořádně odpočinuli a načerpali novou energii do všech aktivit a příležitostí, které přinese rok 2021.'
---

Jak vypadala vaše vánoční nadílka? My jsme dokončili pilotní testování Inkubátoru a v novém roce už jedeme naostro. Jedním z úspěšně inkubovaných projektů je také ZačniUČIT.cz, který budeme zanedlouho i realizovat. A jak je na tom [vánoční sbírka](https://www.ucimeonline.cz/aktivity/sbirka-pocitacu/vanocni-sbirka/) Učíme online? Vysbírali jsme v ní více než 30 000 Kč!

I díky vám se posouváme čile kupředu. Je nás už více než 3600 a společně jsme rozjeli 15+ projektů, které pomáhají. Za to vám moc děkujeme! 💙 Stále však potřebujeme nové posily. Zrovna teď hledáme dalšího člena placeného kmenového týmu, a to [Chief Delivery Officera](https://wiki.cesko.digital/display/CD/CDO+-+Chief+Delivery+Officer). Další otevřené pozice najdete v [tomto seznamu](https://wiki.cesko.digital/x/swEY).

## Jak efektivně rozjet projekt se zapojením co největšího počtu expertních dobrovolníků? Dopřejte mu chvilku v inkubátoru Česko.Digital

Přicházela k nám řada projektů, které nebyly připravené k okamžité realizaci. Spojili jsme proto síly s [Nadací OSF](https://osf.cz/) a rozhodli se to změnit. Pomáháme projekty k realizaci připravit a podáváme pomocnou ruku tam, kde je to nejvíce potřeba. Díky [inkubátoru](https://wiki.cesko.digital/pages/viewpage.action?pageId=1579036) tak můžeme na nové projekty lépe reagovat, rozšířit naši pomoc a zapojit více dobrovolníků.

Přihlásit se mohou projekty, které splňují 3 základní kritéria: mají společenský dopad, jsou neziskové a jsou udržitelné. Pilotně jsme už takto odinkubovali projekty ZačniUČIT.cz, Moje česká škola nebo Inovace zpravodajského storytellingu. Aktuálně pak inkubací prochází projekt Spolu na dálku.

Několik zkušených profíků se už ujalo rolí mentorů a expertních konzultantů. Jak se k nim přidat se dozvíte na naší [wiki](https://wiki.cesko.digital/display/CD/Mentor+a+konzultant). Pomoc budeme potřebovat i s přípravou procesů a podkladů. Budeme proto moc rádi, když se ozvete v kanálu [#ceskodigital_inkubace](https://cesko-digital.slack.com/archives/C01AMGXT9HQ).

Jak do inkubátoru přihlásit projekt, jak celá inkubace funguje nebo jak vypadá výstup z inkubátoru zjistíte v [samostatném článku](https://blog.cesko.digital/2021/01/inkubator).

## Novinky v projektech

### Covid portál ČR

Projekt nově vede Honza Slavík z [NAKIT](https://nakit.cz/). Chceme, aby na portálu pracoval stabilní tým, a tak ho posilujeme o placené pozice UX, Drupal a Frontend. Portál jsme také rozšířili o  novou kategorii s informacemi o antigenním testování a nadále komunikujeme aktuální covidovou situaci. Chcete nám pomoct? Přidejte se do kanálu [#run-covid_portal](https://cesko-digital.slack.com/archives/C01DGSL4JFN).

### Inovace zpravodajského storytellingu

PES sice zpomalil celou republiku, ale na náš projekt si nepřijde. 😏 Začátkem prosince proběhl druhý inovační workshop s využitím  [aplikace Miro](https://miro.com/app/board/o9J_lekshdI=/) a Zoomu. S třicítkou dobrovolníků jsme se vžili do person, které zpravodajství nesledují, a dali dohromady mapy jejich interakce s médii.

Přes Vánoce jsme si dali pohov, ale už 7. ledna se konalo naše 3. setkání, na kterém jsme se zaměřili na klíčové otázky designu: Jak proměnit klasické zpravodajství do jednodušší, vizuálnější, zábavnější formy? Pokud nám chcete pomoct tyto designerské výzvy vyřešit, přihlaste se v našem kanálu [#run-inovace\_zpravodajského\_storytellingu](https://cesko-digital.slack.com/archives/C01AENB1LPP).

### Učíme online

Za rok 2020 se nám podařilo zprovoznit distanční výuku na 570 školách a na našich 59 webinářů se přihlásilo 6039 unikátních účastníků. Dělo se toho hodně a nabitý bude i rok 2021. Startujeme dalšími webináři Učíme nanečisto. Jen pro leden už jich máme nachystaných 5. Kdy proběhnou? To zjistíte na našem [webu](https://www.ucimeonline.cz/aktivity/ucime-nanecisto/).

Pokračuje sbírka počítačů, díky které jsme v minulém roce dodali do potřebných rodin 1517 zařízení. Stále běží i naše [finanční sbírka](https://www.ucimeonline.cz/vanocni-sbirka/), ve které jsme za poslední měsíc vysbírali 30 tisíc a celkově více než 89 tisíc Kč! Se společností CEMEX se nám zase podařilo domluvit 100 počítačů, které umožní dalším dětem vzdělávat se online.

Když internet, tak pro všechny. Platí to i v tomto roce. [Internet do rodiny](https://www.ucimeonline.cz/aktivity/internet-do-rodiny/) umožňuje potřebným rodinám připojit se zdarma až na 6 měsíců. Zprostředkovává ho společnost CETIN a další partneři, kterým za to patří velký dík.

Pokud o projektu chcete vědět víc nebo jen rádi čtete, můžete si nechat posílat [newsletter Učíme online](https://www.ucimeonline.cz/newsletter/). Nejlépe ale uděláte, když se k nám rovnou přidáte v [#run-ucime_online](https://cesko-digital.slack.com/archives/CUXRHTY58).

### Nedlužím státu

Máme za sebou první měsíc pilotního provozu a [naše stránky](https://nedluzimstatu.cz/) za ten čas navštívilo skoro 70 000 návštěvníků! Obdrželi jsme také hromadu zpětné vazby, kterou postupně zpracováváme, podobně jako novinky platné od roku 2021.

Pracujeme i na nových funkcionalitách, hlavně v oblasti analytiky a inteligentnějšího hledání. Zároveň se připravujeme na další fázi projektu, která by měla přinést automatizované vyplňování žádosti o potvrzení bezdlužnosti a další zajímavé funkce.

Do našeho týmu nově přibyly 2 marketingové koordinátorky, ale stále hledáme dalšího UI/UX specialistu a vývojáře. Pokud se chcete zapojit a pomoct oddlužit Česko, přidejte se k nám v kanálu [#run-nedluzim_statu](https://cesko-digital.slack.com/archives/CHTQQN5AL).

### Šablony výběrových řízení

Ve spolupráci s [Principal Engineering](https://www.principal.cz/) a [Projektovým klubem](https://projektovyklub.weebly.com/o-naacutes.html) se nám podařilo uspořádat setkání s názvem „IT projekty ve veřejné správě“. Naším záměrem je dostat toto téma do povědomí široké veřejnosti. Buďte u toho s námi a [rezervujte si místo](https://www.contractors.cz/vzdelavani/dle-oboru/meetupy/364-agilni-pristup-v-it-projektech-ver-spravy). 

První náčrt metodiky zadávání IT projektů ve veřejné správě je na světě. A co je na tom skvělé? Zpracovávali jej kolegové ze státní správy ve spolupráci s experty ze soukromé sféry.

Během ledna plánujeme vybrat finální název projektu. Rádi bychom, aby vypovídal o naší misi a vizi, směru a smyslu naší cesty. Pokud chcete do projektu více nahlédnout, těšíme se na vás v kanálu [#run-sablony\_vyberovych\_rizeni](https://cesko-digital.slack.com/archives/CSHURJA9L).

### Střecha duševního zdraví

Projekt jsme vám stručně představili už na podzim, teď se o něm můžete dozvědět víc [z čerstvě vydaného článku](https://blog.cesko.digital/2021/01/strecha-dusevniho-zdravi). Ještě před Vánoci se nám podařilo vyhodnotit výzkum na straně spolupracujících odborných organizací. O tom, jak odborníci vnímají stav péče o duševní zdraví v České republice, si můžete přečíst ve [vyhodnocení výzkumu](https://data.cesko.digital/strecha/vyhodnoceni-vyzkumu.pdf).

Rozrůstá se také projektový tým, přivítali jsme nové UX designéry a brand designérku. Plánujeme se v brzké době sejít na týmovém brainstormingu, ze kterého budeme vycházet při přípravě konkrétního řešení. Stále jsou ale některé role v projektu volné, možná [hledáme právě vás](https://wiki.cesko.digital/pages/viewpage.action?pageId=1578224). Přidejte se k nám do kanálu [#run-strecha\_dusevniho\_zdravi](https://cesko-digital.slack.com/archives/C01168N8XP1).

### Cityvizor

Na projektu Cityvizor jsme měli konec roku velmi produktivní. Odsouhlasili jsme si [harmonogram](https://wiki.cesko.digital/pages/viewpage.action?pageId=1577382&preview=/1577382/1580441/harmonogram%20Cityvizor.png) dokončení vývoje webu a díky nově zapojeným dobrovolníkům jsme dopracovali UX design a nové texty. Pracujeme na dokončení [brand manuálu](https://docs.google.com/document/d/1fiv0k7hgyTfR03tcpM6hJ9NrLKwQLyHtciVaYb1Gctw/edit?usp=sharing) a máme navržený [marketingový plán](https://docs.google.com/presentation/d/1aftuQ-ZLnhYS1Ovj0cRo5DVP_-ZW7QUsiPIZvLSoRLo/edit?usp=sharing) pro budoucí podporu projektu. Na základě týmové retrospektivy jsme zhodnotili dosavadní spolupráci na projektu a shodli se, že by projekt měl být připraven ke spuštění a odevzdání zadavateli [Otevřená města](https://www.otevrenamesta.cz/) na začátku března 2021.

### Jehlomat

V závěru roku 2020 jsme se s naším zadavatelem, organizací Magdalena, shodli na tom, že bychom chtěli propojit [Jehlomat](https://www.jehlomat.cz/) s již existující databází [BorIS](https://www.bor-is.cz/). Toto propojení by ulehčilo život terénním pracovníkům, pro nás by pak pravděpodobně znamenalo nové plánování rozsahu celého projektu.

Kromě těchto odvážných plánů pracujeme na výzkumných rozhovorech a vedeme první debaty o logu. Více se dozvíte u nás v kanálu [#run-jehlomat](https://cesko-digital.slack.com/archives/C017VKLRRC0).

### Spolu na dálku

Dokončili jsme výzkum s nemocnicemi, které mají zkušenosti s konceptem využití tabletů. Z výzkumu jsme mimo jiné zjistili, že tablety a podobnou chytrou elektroniku nevyužívají pouze nemocnice – jejich použití je vhodné také v domovech pro seniory, zařízeních se speciální péčí, léčebnách pro děti i dospělé a podobně. Proto jsme se rozhodli jméno projektu Tablety do nemocnic změnit na Spolu na dálku.

Do týmu jsme také získali produktového manažera a designérku. Brzy vás tak seznámíme s prvními návrhy naší vizuální identity a novou marketingovou strategií. A jako vždy, více v kanálu [#inkub-spolu_na_dalku](https://cesko-digital.slack.com/archives/C018PVDT4SW).

### ZačniUČIT.cz

Projekt řeší problém nedostatku učitelů v českých školách. Chybí systém, který by zájemcům o učitelství na jejich cestě do školství pomáhal. A tak jsme projekt v Česko.Digital přijali za svůj a z Inkubátoru přešli až do realizace.

Aktuálně definujeme cílové skupiny a [hledáme nové kolegy](https://wiki.cesko.digital/pages/viewpage.action?pageId=1573299), kteří nám pomohou doplnit na [stávající web](https://www.zacniucit.cz/) „expertní systém“ pro zájemce o učitelství. Oficiální představení projektu v Česko.Digital proběhne v druhé polovině ledna. Už teď se ale můžete podívat k nám do kanálu [#run-zacni_ucit](https://cesko-digital.slack.com/archives/C01CDSTV8KF).

### Web Česko.Digital

Blížíme se k poslední části vývoje, pro kterou hledáme posilu na roli teach-leada. Během prosince jsme zapojili další nové dobrovolníky, kteří nám pomohli s prací na vizuálních komponentách.

Zadání nového webu jsme upravili tak, aby odráželo aktuální požadavky i nové služby. Čeká nás práce na obsahu webu a jeho testování. Chcete se zapojit? Stále máme pár volných vývojářských úkolů na [GitHubu](https://github.com/cesko-digital/web/issues). A neváhejte se ozvat v [#run-ceskodigital_web](https://cesko-digital.slack.com/archives/CHG9NA23D).

### Paragonek

S projektem Paragonek se bohužel loučíme. Změnila se totiž situace ohledně třetí vlny EET, která měla být hnacím motorem tohoto projektu. Prostor pro další rozvíjení tématu digitalizace účtenek by byl, chybí ale silný expertní partner, který by to s námi táhl. Díky moc všem, kteří jste projektu věnovali energii a úsilí!

## Napsali o nás

- Velkou pozornost médií získal projekt Učíme online: [CzechCrunch](https://www.czechcrunch.cz/2020/12/nekteri-zaci-jsou-stale-offline-iniciativa-ucime-online-od-cesko-digital-proto-porada-sbirku-na-pocitace-pro-deti/) píše o tom, jak iniciativa pomohla stovkám škol, na stále velkou poptávku po technickém vybavení upozorňuje [Aktuálně.cz](https://zpravy.aktualne.cz/domaci/problemy-offline-zaku-z-jara-nezmizely-chybi-jim-podpora/r~3a529bac3a3611eb9d470cc47ab5f122/) a na úplný vznik projektu zavzpomínala [v EDUzínu](https://www.eduzin.cz/covid-19/pomohli-skolam-rozjet-online-vyuku-od-myslenky-do-startu-to-bylo-tri-a-pul-dne-rika-eva-pavlikova-z-cesko-digital/) Eva Pavlíková, COO Česko.Digital.
- Krásným vánočním dárkem byl článek o síle dobrovolnictví a našem projektu Dáme roušky na [ČT24](https://ct24.ceskatelevize.cz/domaci/3235742-tisice-dobrovolniku-v-roce-pandemie-dokazaly-ze-spojit-sily-ma-smysl). [Článek týdeníku HROT](https://www.tydenikhrot.cz/clanek/exekuce-dluhy-rejstrik-exekuci-nedluzim-statu) pak chválí projekt Nedlužím státu a v listopadu spuštěný Covid portál zažil další chvilku slávy po získání [ocenění Nadace OSF](https://www.e15.cz/koronahelpdesk-e15/web-s-prehledem-odberovych-mist-na-covid-19-ziskal-oceneni-1376058).
- Jakub Nešetřil, CEO Česko.Digital, mluví [v Českém rozhlasu](https://plus.rozhlas.cz/stat-potrebuje-digitalni-akceschopnost-ale-zatim-se-dostava-do-prvni-faze-uleku-8394683) o tom, jak důležitá je pro stát digitální akceschopnost.
- A jak hodnotí rok 2020 osobnosti českého byznysu si poslechněte v [CzechCrunch Podcastu](https://www.czechcrunch.cz/2020/12/rok-2020-pohledem-10-osobnosti-ceskeho-byznysu-v-podcastu-ho-rekapituluji-kijonkova-dlouhy-formankova-ci-smid/).