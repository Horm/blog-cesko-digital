---
title: Sbírka počítačů má nového patrona, který bude nadále podporovat
  digitalizaci vzdělávání
author: rona
cover: https://data.cesko.digital/img/Sbirka_clanek.png
date: 2022-01-06-11-55
slug: sbirka-pocitacu-ma-noveho-patrona-clovek-v-tisni
description: Když v březnu 2020 vypukla pandemie, projekt Učíme online z dílny
  Česko.Digital zorganizoval promptně Sbírku počítačů. Dva roky poté, kdy opět
  hrozí lockdown situace, se projekt odevzdává z rukou expertních dobrovolníků
  do rukou odborné organizace. Kdo ho povede dál?
lang: cs
---
Poslání Česko.Digital a jeho dobrovolníků je práce na projektech, které díky **technologiím pomáhají**. Po úspěšném spuštění a organizačním zabezpečení řízení chodu bylo hlavní prioritou nalezení spolehlivého partnera, který projekty převezme pod svou správu. A to se povedlo! **Učíme online se přesouvá pod Národní pedagogický institut České republiky a Sbírku počítačů převezme Člověk v tísni.** 

<br>

## Člověk v tísni bude dál podporovat vzdělávání online

Pro Člověka v tísni je iniciativa Sbírky počítačů projektu Učíme online velmi blízká. Šimon Pánek, ředitel neziskové organizace Člověk v tísni, se vyjádřil, že **plánují do budoucna pokračovat se vzdělávacími aktivitami i s posilováním sbírky**. „*Člověk v tísni už 12 let doučuje a od začátku pandemie má vlastní instrument distribuce počítačů do rodin, tudíž děláme něco velmi podobného a chystáme se to dělat dalších 20 let!“* shrnul Pánek.

I proto je převzetí Sbírky počítačů do péče jejich koordinátorů napříč Českou republikou logickým krokem. Dosavadní koordinátorka Sbírky **Gabriela Chladilová tak odevzdá svou agendu Libuši Homolové**, dobrovolnici pro koordinaci webinářové postprodukce v projektu Učíme online. Česko.Digital tak propojuje nejen projekty, ale i lidi a celé organizace. 



Vedoucí vzdělávacích služeb a projektová manažerka ve společnosti Člověk v tísni Zuzana Ramajzlová přitom připomíná, že **jde o kontinuální pomoc**: *„Od začátku pandemie jsme byli s Česko.Digital v kontaktu a víme, že jdeme podobnou cestou. Hledali jsme různé cesty, jak pomoci dětem. Ať už spoluprací s pedagogickými fakultami, jinými neziskovkami, tak i zprostředkováním přístupu k technice zmírnit jejich digitální propast a nerovné podmínky k učení.“*

<br>

## Recept na úspěšné řízení projektu

Dlouhodobé vyhlídky sbírky a její know-how dobrovolníci z Učíme online sepsali i do [Digitální kuchařky](https://www.ucimeonline.cz/wp-content/uploads/2021/08/Cesko.Digital_Darujte-techniku.pdf). Už teď je ale Člověku v tísni jasné, že stávající **propojování organizací a firem s neziskovými organizacemi chce udržet a rozšiřovat. **

Podle zprávy České školní inspekce z března 2021 se školní výuky kvůli nedostatku techniky nemohlo účastnit až 50 000 dětí. Dnes se **toto číslo, i zásluhou aktivity Sbírky počítačů, zmenšuje**. S pomocí 66 dárců se podařilo vybavit 2 863 rodin a zapojit 233 organizací, škol a dětských domovů. Distanční výuka se bez počítače/tabletu a hlavně internetu bohužel neobejde. Zároveň se s jejich pomocí prohlubují znalosti ovládání techniky a **zvyšuje se tak digitální gramotnost dětí**. 

<br>

## Propojování sbírky je možné i díky finanční podpoře

Finančními příspěvky sbírku podpořily [Nadace České spořitelny](https://www.nadacecs.cz/) a [Bakala Foundation](https://www.bakalafoundation.org/), které tím výrazně pomohly v její lepší organizaci a šíření. P**ro Nadaci České spořitelny je oblast vzdělávání prioritou a byla jedním z prvních podporovatelů** Učíme online, což vyústilo i v darování 350 kusů dobře vybavených použitých počítačů do sbírky pro ty, kteří je nutně potřebovali.



Rovněž nadace **Bakala Foundation podporuje vzdělávání od svého počátku**. Ačkoliv její primární zaměření jsou stipendijní příspěvky pro studenty v zahraničí, považuje za zásadní **zmírnit nerovné podmínky žáků a studentů během pandemie**. Podpořit Česko.Digital se rozhodli i pro **rychlost a efektivitu**, se kterou se naše organizace pustila do **aktivit pro digitální zlepšování v mnoha oblastech**.

<br>

Děkujeme všem dobrovolníkům, kteří se na projektu podíleli, partnerům, podporovatelům, dárcům a držíme palce v úspěšném rozvoji Sbírky počítačů!