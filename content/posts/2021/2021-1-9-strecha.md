---
title: 'Pandemie ohrožuje duševní zdraví dětí. Informace i pomoc nabídne nově vznikající platforma'
cover: https://data.cesko.digital/img/06613b88.jpg
author: zoul
date: 2021-1-9-09-03
slug: strecha-dusevniho-zdravi
lang: cs
description: 'Děti a dospívající zažívají během vládních opatření souvisejících s pandemií Covid-19 hodně stresu a nemají dostatek informací nebo nástrojů, jak situaci řešit. Spustili jsme proto práci na novém projektu Střecha duševního zdraví, který na jednom místě přinese dětem a jejich blízkým kompletní informace k prevenci a včasné pomoci při vnitřní nepohodě. Cílem projektu je snadná orientace v systému péče o duševní zdraví i propojování odborníků a organizací.'
tags: strecha-dusevniho-zdravi
---

Každý rok dochází v České republice k růstu výskytu psychických poruch. Tato statistika se o poznání [zhoršila během pandemie koronaviru](https://www.nasezdravotnictvi.cz/aktualita/sebevrazdy-deprese-uzkosti-koronavirus-drti-i-dusevni-zdravi-cechu). Informací věnujících se duševnímu zdraví najdeme sice na internetu mnoho, ale jsou roztříštěné na různých místech. Pro laika jsou navíc často nesrozumitelné, matoucí či zavádějící. Je proto těžké se v nich zorientovat a zjistit, jaké informace jsou vhodné právě pro daného jedince či jeho blízkého. Relevantnost a odbornost těchto zdrojů navíc někdy ani není garantována žádnou institucí.  

Tyto poznatky, tragická osobní zkušenost i probíhající pandemie s velkým dopadem na lidskou psychiku, přivedly Jana Kohouta, systémového inženýra a vysokoškolského pedagoga, k založení projektu Střecha duševního zdraví. „Mým snem bylo vytvořit celorepublikový portál zastřešující péči o duševní zdraví a podpořit tak její reformu i organizace, které se touto problematikou zabývají. Cílem je vytvořit místo, kde člověk dostane rychle a srozumitelně všechny potřebné informace, pomoc i nasměrování tak, aby ve výsledku věděl, co se vlastně děje a co má v dané situaci dělat. Ať už řeší psychické potíže on sám či někdo blízký, nebo se chce v této oblasti jen lépe orientovat. Jsem rád, že se projekt podařilo rozjet a záštitu nad ním nakonec převzalo Česko.Digital,“ vysvětluje Kohout. 
 
Platformu chceme spouštět v průběhu prvního pololetí roku 2021. Jak vysvětluje Eva Pavlíková, COO Česko.Digital: „Postupně jsme projekt kvůli jeho složitosti v této fázi zúžili do podoby souhrnného portálu o duševní péči zejména pro děti a jejich blízké. Poradit si v této oblasti je totiž pro děti mnohem náročnější než pro dospělé. Potřebu spolehlivého místa, které dítěti nabídne podporu nebo pomoc, jsme si uvědomili při analýze našeho dalšího projektu [Učíme online](https://www.ucimeonline.cz). Za sníženou schopnost zapojení dětí do distanční výuky nemohly vždy jen chybějící počítače nebo technická nekompetence. Častěji děti v těchto situacích neměly podporu ani zázemí rodiny a hledaly řešení svých existenčních potřeb.“

Projekt má tři hlavní pilíře: sdílení osobních životních situací, vzdělávání a aktivní pomoc. Prostřednictvím plánovaného webu a mobilní aplikace tak přineseme komplexní informace a pomoc nejen dětem samotným, ale i jejich rodičům, kamarádům nebo učitelům. Významnosti vzrůstajícího problému jsou si vědomy i odborné organizace, které se do projektu zapojují a pomohou nám garantovat faktickou správnost obsahu portálu. Z organizací se již připojily například [Linka bezpečí](https://www.linkabezpeci.cz), [Česká odborná společnost pro inkluzivní vzdělávání](https://cosiv.cz/), [Nevypusť duši](https://nevypustdusi.cz), [Terap.io](https://terap.io), [Česká asociace streetwork](https://www.streetwork.cz), [Abaceda](https://www.abaceda.cz), [MPSV](https://www.mpsv.cz) (Oddělení koncepce ochrany práv dětí a transformace služeb pro rodiny, Oddělení koncepce rodinné politiky a služeb péče o děti) nebo [Terapeutická linka Sluchátko](https://www.terapeutickalinka.cz).

„V současné době jsme s našimi dobrovolnickými koordinátorkami a výzkumníky projektu dokončili průzkum potřeb odborných organizací, kde jsme zjišťovali, co takové místo podle nich musí mít. Na to nyní naváže realizační část projektu, kdy budeme vyvíjet jak webový portál, tak mobilní aplikaci. Do týmu proto hledáme posily v oblasti UX a UI designu, grafiky, brand designu či vývoje. Čeká nás také výzkum a testování řešení přímo s cílovou skupinou dětí a mladistvých. Spuštění celého projektu je plánováno na rok 2021,“ doplňuje Lucie Zajíčková, koordinátorka projektu.

Chcete se i vy zapojit do projektu Střecha duševního zdraví se svými odbornými zkušenostmi? Chcete se podělit o svůj osobní příběh z oblasti duševního zdraví? [Přidejte se k Česko.Digital](https://join.cesko.digital) a zastavte se za námi [v našem slackovém kanálu](https://cesko-digital.slack.com/archives/C01168N8XP1).
