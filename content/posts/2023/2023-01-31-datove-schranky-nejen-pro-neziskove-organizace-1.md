---
title: "Datové schránky (nejen) pro neziskové organizace #1 – jak je aktivovat a
  zprovoznit pro komunikaci se státem"
author: jan.kalab
cover: https://data.cesko.digital/img/clanek-datove-schranky-nejen-pro-nno/datove-schranky-pro-nno.png
date: 2023-01-31-02-23
slug: datove-schranky-nejen-pro-neziskove-organizace-1
description: "Povinné využívání datové schránky se od nového roku týká dvou
  milionů uživatelů. Do datové schránky vám nově přijde většina úřední pošty bez
  jakékoliv papírové kopie. Už víte, jak datovku zprovoznit a používat napříč
  celou organizací? Přečtěte si první článek z minisérie datové schránky pro
  neziskové organizace. "
lang: cs
---
**➡️ V dalším díle, který zveřejníme už brzy, pak pokračujeme s příklady využívání datovky i tipy, jak si zjednodušit fungování neziskovky s její pomocí.**

# Koho se povinné používání datové schránky týká

Stát začne datové schránky zřizovat automaticky od ledna. Povinnost nově platí **pro všechny právnické osoby**, včetně neziskových organizací – spolky, pobočné spolky, ústavy, nadace, nadační fondy, církevní organizace, obecně prospěšné společnosti a další. 

Datové schránky se týkají i podnikajících fyzických osob (včetně živnostníků s pozastavenou živností). Zjednodušeně řečeno, **povinnost platí pro všechny, kdo mají IČO**. 

## Ověřte si, zda se datová schránka týká i vás

Zadejte své IČO do [vyhledávače datových schránek](https://www.mojedatovaschranka.cz/sds/). Pokud se **pod vaším identifikačním číslem** objeví to stejné, jako na obrázku níže, povinnost se vás týká a schránka vám bude zřízena.

![](https://data.cesko.digital/img/clanek-datove-schranky-nejen-pro-nno/1.png)

# Datovka funguje podobně jako e-mail

Datová schránka představuje virtuální elektronickou schránku – podobně jako váš e-mail. Její **vedení je bezplatné**, můžete z ní odepisovat a dostávat do ní zprávy. Vše, co z ní odešlete, ihned odejde. 

![](https://data.cesko.digital/img/clanek-datove-schranky-nejen-pro-nno/2.png)

Zdroj: <https://info.mojedatovaschranka.cz/info/cs/>

## Proč je datová schránka lepší než e-mail

Oproti e-mailu jsou datovky vázané na fyzickou/právnickou osobu, která může vlastnit jedinou adresu. **Při komunikaci s úřady je vaše identita ověřena** – vše co z datovky odešlete má hodnotu doporučeného dopisu, který jste vlastnoručně podepsali.  Ale pouze v případě, že píšete orgánům veřejné moci. 

Při komunikaci se soukromoprávními subjekty se fikce podpisu neuplatňuje a za zprávu musíte zaplatit. (Více se už brzy dozvíte v druhém pokračování této série na našem blogu.)

U všech zpráv si můžete zobrazit **doručenku**. V datové schránce je uvedeno, kdy byla zpráva odeslána i doručena a kdy konkrétně se bude považovat za doručenou. 

💡 Podívejte se na [video](https://info.mojedatovaschranka.cz/info/video/169_02_vyhody%20datove%20schranky_FINAL_streda.mp4) o výhodách datovek od Ministerstva vnitra. 

## K čemu budete datovou schránku používat 

Největší využití datové schránky je pro **komunikaci s orgány veřejné moci** (úřady), kterým můžete posílat elektronické zprávy zcela bezplatně, zatímco za papírové dopisy byste platili poštovné.

## Dejte si pozor na mazání zpráv

Narozdíl od e-mailu se zpráva po 90 dnech od přečtení smaže. **Důležité zprávy si raději stahujte** s přílohou a informacemi o doručení ve formátu ZFO. 

💡 Přečtěte si, [jak ukládat zprávy](https://info.mojedatovaschranka.cz/info/cs/help/3.9.text.html).

# Jak zpřístupnit datovou schránku pro neziskovou organizaci

V případě, že datovku ještě nepoužíváte, můžete **v období leden až březen 2023 očekávat dopis** do vlastních rukou –⁠ **obálka se žlutým pruhem**. 

**Přístupové údaje** a návod, jak datovou schránku zpřístupnit a udělat nejdůležitější kroky, přijdou statutárnímu orgánu. 

* Pokud jste **statutární orgán individuální** (jediná osoba), přijdou údaje pouze vedoucímu, předsedovi či řediteli.
* Jestliže má organizace **kolektivní statutární orgán** (více osob), přijdou každé z nich vlastní přístupové údaje.

I přes to, že přijde více sad přihlašovacích údajů, **všichni se přihlašují do stejné datové schránky**.

Pokud bude agendu a práci s datovkou vaší organizace řešit někdo jiný než statutární orgán, např. asistentka, musíte pro něj **zajistit vlastní přihlašovací údaje**. Níže v článku se dozvíte, jak na to.

## Ověřte si, komu přístupové údaje přijdou

Příjemce údajů zjistíte ve [Veřejném rejstříku](https://or.justice.cz). Do vyhledávacího pole **zadejte název/IČO organizace**. Po vyhledání klikněte na úplný výpis a níže najdete část statutární orgán. Lidé zapsaní v této části obdrží přihlašovací údaje. 

![](https://data.cesko.digital/img/clanek-datove-schranky-nejen-pro-nno/3.png)

Zdroj: <https://or.justice.cz/ias/ui/rejstrik>

## Doručovací údaje na vás počkají 10 dní na poště

Pokud vás pošťačka nezastihne, dopis uloží na poště. **Máte 10 dní na vyzvednutí**. Jestliže převzetí nestihnete, dopis se vrátí a vy se neseznámíte s jeho obsahem. 

## Nestihli jste vyzvednout přístupové údaje?

Dodatečně můžete získat [přístupové údaje](https://info.mojedatovaschranka.cz/info/cs/1002.html) na kterémkoliv **CzechPOINTu**, podobně jako při zapomenutí údajů. Další možností je Identita občana. Tento způsob přihlášení funguje pouze na webu – **v aplikacích třetích stran nepochodíte**. O tom, jak používat schránku jinde, než na webu Ministerstva vnitra, se znova dozvíte v navazujícím článku už brzy na našem blogu.

## Datovka vám bude založena za jakýchkoliv okolností

**Pozor!** I když si dopis s přístupovými údaji nevyzvednete, postupuje se podle zásad „fikce doručení“.  Přístupové údaje budou desátým dnem považovány za doručené. 

Od okamžiku doručení do ruky, vyzvednutí na poště nebo po uplynutí 10denní lhůty fikce doručení běží 15 dní na první přihlášení. Po 15 dnech je datová schránka automaticky aktivována bez ohledu na to, zda jste se do ní přihlásili – a **úřady začnou doručovat výhradně do vaší datové schránky**! Už nebudete dostávat papírovou poštou.

# Aktivujte si datovku 

**Z obsahu zásilky se dozvíte identifikátor datové schránky** (každá datovka je označená kombinací 7 znaků písmen a čísel), uživatelské jméno a heslo pro první přihlášení.

## Rozlišujte identifikátor a uživatelské jméno

**Nespleťte si uživatelské jméno a identifikátor.** Vypadají podobně, ale liší se délkou. Uživatelské jméno je běžně **6 písmen**. Patří vám jako konkrétnímu uživateli (uživatelů může být víc), narozdíl od identifikátoru, který je pro celou schránku.

## Jděte na web datové schránky

Přihlašovací údaje zadáte na webu [www.mojedatovaschranka.cz](https://www.mojedatovaschranka.cz) – na úvodní obrazovce zvolte přihlášení jménem a heslem.

![](https://data.cesko.digital/img/clanek-datove-schranky-nejen-pro-nno/4.png)

Během prvního přihlášení vás povede **průvodce aktivací datové schránky**. V prvním kroku si nastavíte nové heslo – to v dopise můžete použít jenom pro prvotní přihlášení.

Ve výchozím nastavení po vás datovka bude požadovat změnu hesla každých 90 dní. Pokud si nastavíte bezpečné heslo, doporučujeme tuto volbu vypnout a **nastavit si trvalou platnost hesla**. 

Pokud tuto změnu neprovedete a později si ji rozmyslíte, můžete platnost hesla změnit v **Nastavení > Možnosti přihlášení > Platnost hesla**.

![](https://data.cesko.digital/img/clanek-datove-schranky-nejen-pro-nno/5.png)

# Nastavte si e-mailové upozornění

Bez nastavených notifikací musíte datovku kontrolovat ručně a nevíte, co se v ní děje. Nastavte si **e-mailové notifikace**. V nastavení zadáte svůj e-mail a následně opíšete ověřovací kód (číslo), který vám na uvedený e-mail přijde.

![](https://data.cesko.digital/img/clanek-datove-schranky-nejen-pro-nno/6.png)

Ve chvíli, kdy do schránky přijde zpráva, vám na e-mail přijde upozornění z adresy [notifikace@mojedatovaschranka.cz](mailto:notifikace@mojedatovaschranka.cz).

Později můžete notifikace měnit v **Nastavení > Notifikace > Notifikace e-mailem**. Případně si zde můžete nastavit upozornění [SMS zprávou](https://info.mojedatovaschranka.cz/info/cs/101.html). Služba je ale zpoplatněná jako Premium SMS – za každou zprávu zaplatíte operátorovi 3 Kč.

# Začněte používat datovou schránku

Tím je úvodní nastavení datové schránky dokončeno. Po nastavení se vám objeví standardní prostředí, ve kterém na vás čeká první zpráva se základními informacemi.

![](https://data.cesko.digital/img/clanek-datove-schranky-nejen-pro-nno/7.png)

Od této chvíle je datová schránka plně aktivní. Nyní do ní můžete zprávy nejen přijímat, ale také je odesílat. 

**❗ Nezapomeňte na to, že úřady vám od teď budou úřední dokumenty zasílat jen do datové schránky!**

# Zřiďte přístupy do schránky pro více uživatelů

Do každé datové schránky může mít přístup několik osob. Tak jako v reálném světě můžete zplnomocnit asistentku, účetní nebo advokáta, aby vás zastupoval, můžete u datové schránky označit pověřenou osobu.

Vybraným osobám můžete ve schránce spolku vytvořit přístupový účet s rozdílnými právy (pouze čtení zpráv,  zasílání zpráv apod.). Stát jim zašle jejich vlastní přístupové údaje. 

**❗ Nikdy nikomu nesdělujte své původní přihlašovací údaje.**

💡 Zajímá vás, jak datovku používat napříč organizací, ale nevíte, jak do ní přidat uživatele? Přečtěte si, [jak na to](https://info.mojedatovaschranka.cz/info/cs/96.html). 

## Používá datovku více uživatelů? Neuplatníte fikci podpisu

V případě, kdy za právnickou osobu musí podle stanov jednat více osob zároveň, se **nemůže uplatnit fikce podpisu** –  jeden dokument nemůže poslat datovou schránkou zároveň více osob (např.  předseda spolku a místopředseda). 

Řešením je v takovém případě **[elektronický podpis](https://www.policie.cz/clanek/co-to-je-elektronicky-podpis-jak-jej-ziskam-jak-s-nim-pracovat.aspx)** připojený k dokumentu. Elektronický podpis vyřídíte u několika certifikovaných dodavatelů.

* [První certifikační autorita, a. s.](http://www.ica.cz/)
* [eIdentity, a. s.](http://www.eidentity.cz/app)
* [PostSignum QCA](http://www.postsignum.cz/) 

# Nenechte si ujít ani řádek toho, co v Česko.Digital chystáme pro neziskovky

[Zaregistrujte se do newsletteru](https://ceskodigital.ecomailapp.cz/public/form/5-ed07fd6b07ff0199fabc8509f995f058), který pro lidi v nezisku pravidelně připravujeme. Budete vědět o akcích, které chystáme, řekneme vám o všech novinkách a nabídkách, které by pro neziskovky mohly být zajímavé.

Co dalšího dělá Česko.Digital pro neziskovky? [Mrkněte do naší Wiki](https://cesko-digital.atlassian.net/l/cp/j7TFozR6), kde je stručný přehled toho, jak vypadá naše spolupráce s neziskem.

*Korektorka: Romana Přibylová*