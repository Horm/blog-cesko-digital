---
title: Dělat něco užitečného je můj hnací motor – co přineslo dobrovolníkům
  zapojení do projektu Moudrá Síť?
author: lenkab
tags:
  - moudra-sit
cover: https://data.cesko.digital/img/clanek-moudra-sit-dobrovolnici/moudra-sit-ocima-dobrovolniku.png
date: 2023-04-25-09-53
slug: moudra-sit-ocima-dobrovolniku
description: "Nabídnout své zkušenosti a volné kapacity projektu, který pomáhá
  potřebným. Taková bývá nejčastější motivace expertních dobrovolníků
  Česko.Digital. Co jim dala práce na projektu Moudrá Síť? "
lang: cs
---
Moudrá Síť je webová aplikace, která seniorům pomáhá zorientovat se v neznámé džungli kyberprostoru a chytrých zařízení. U jejího zrodu stála neziskovka Moudrá Síť, spolek Moudrá Sovička a díky Tomáši Hubálkovi i expertní dobrovolníci Česko.Digital.

![](https://data.cesko.digital/img/clanek-moudra-sit-dobrovolnici/1.png)

*„V projektu se mi líbí mezigenerační propojení mezi mladými a staršími lidmi přes nové technologie a služby, to má podle mě velký sociální dopad,“* říká Tomáš Hubálek z Moudré Sovičky, který s projektem přišel za dobrovolníky Česko.Digital. *„Jsem vděčný za přijetí Moudré Sítě do Česko.Digital a zapojení dobrovolníků i členů týmu Moudré Sovičky do společné úspěšné realizace projektu od konceptu po pilotní verzi.“*  

Cíle aplikace nejsou zrovna skromné. Její tvůrci chtějí **do roku 2030 propojit 6 000 proškolených digitálních asistentů s 2 500 000 seniory v Česku**. Díky Moudré Síti se tak budou mít senioři na koho obrátit, když si nebudou vědět rady s počítačem, telefonem nebo jiným zařízením. Nové technologie jim pomůžou snadno komunikovat s lékaři, s příbuznými nebo třeba známými, používat technologie pro vzdělávání i trávení volného času, a hlavně – zmírnit pocity osamělosti nebo bezradnosti.

![](https://data.cesko.digital/img/clanek-moudra-sit-dobrovolnici/2.png)

# Hledala jsem zkušenosti, v Moudré Síti jsem mohla koukat lidem přes rameno

Do projektu Moudrá Síť se za Česko.Digital připojilo **více než 20 expertních dobrovolníků**. Jsou mezi nimi projektoví leadeři, UI a UX designéři, programátoři, copywriteři i mentoři. 

Běžně probíhá přiřazování rolí v projektu tak, že se projekt představí ve Slacku a následně se potřebné role obsadí dobrovolníky, kterým je téma blízké a mají volné kapacity. Většina projektů tak má nejen leadery, ale také třeba Scrum Mastery, kteří hlídají termíny, vytíženost týmů i vnitřní záležitosti projektu. V projektu pracují lidé seniorní i juniorní a vzájemně se učí získávat i dávat kvalitní zpětnou vazbu. 

*„V době, kdy Moudrá Síť začínala, jsem hledala copy zkušenosti ze všech možných oblastí,“* popisuje svoje zapojení do projektu copywriterka Tereza Kubíčková. *„V Moudré Síti jsem mohla koukat ostatním přes rameno a zjistit, jak se takový projekt řídí, jak funguje tým a co který článek dělá. Mohla jsem si vyzkoušet psaní a editování různorodých textů – na webu, UX writing, tiskovou zprávu, příspěvky na sociální sítě nebo do newsletterů a taky práci ve Figmě. Teď mám radost, že Moudrá Síť promlouvá mými texty.“*

Pro někoho jsou projekty Česko.Digital **ideálním inkubátorem, když hledá svou novou roli** a k tomu mentory, se kterými by na projektech mohl spolupracovat. Pro jiné je důležitý **sociální přesah nebo možnost přispět svými zkušenostmi dobré věci**. 

UI/UX designérka Markéta Babková tak má jasno, proč se do projektů, jako je Moudrá Síť, zapojit. *„Dělat něco, co je potřeba, co bude společnosti užitečné, je můj hnací motor,“* říká Markéta. *„A ten pocit, který z toho člověk má, je k nezaplacení.“*

*„Doporučil jsem použít low code platformy místo vlastní implementace informačního systému, což výrazně snížilo rozsah projektu a umožnilo větší flexibilitu bez nutnosti zásahu programátora,“* komentuje věcně svůj přínos projektu technický mentor projektu Leoš Literák. 

V Moudré Síti sbírala zkušenosti i projektová koordinátorka Milli Boskova. *„Osobně si myslím, že se mi povedlo propojit znalosti designování – od product discovery až po product delivery,“* zamýšlí se Milli nad svou úlohou v projektu. *„Pomohlo mi to prohloubit si znalosti a zkušenosti v oblasti product discovery, protože na samém začátku projektu jsem byla přímou součástí core teamu. Připravila jsem analýzu podobných produktů v zahraničí, pomohla jsem definovat rozsah projektu a produktový backlog. Teď pomáhám s analýzou a testováním.“*

![](https://data.cesko.digital/img/clanek-moudra-sit-dobrovolnici/3.png)

## Moudrá Síť jde do světa, nové projekty čekají

Pestrost dobrovolnické práce zajišťuje v Česko.Digital inkubační charakter projektů, kterými se zabývá. *„V Česko.Digital jsme projekt vyhodnotili jako vysoce přínosný. Pandemie COVID-19 zdůraznila potřebu podpory seniorů ve vztahu k moderním technologiím, právě na ty se totiž v té době často omezily jejich možnosti komunikace. I proto jsme neváhali tento nápad v komunitě podpořit,“* vysvětluje Anežka Müller, support koordinátor projektu v komunitě Česko.Digital.

**Jaká byla role Česko.Digital v Moudré Síti?** Zatímco neziskovky stojící za projektem mají velmi přesné povědomí o tom, jak pomoci cílové skupině, Česko.Digital má k dispozici experty, kteří mohou pomoci přeměnit jejich myšlenky na reálná řešení. Jakmile je hotovo, vrací se projekt čistě do režie zadávající neziskovky. Dobrovolníci v Česko.Digital tak mohou napnout síly do dalších projektů, přidat se k novým týmům a poznat jiné způsoby práce i řešení. A to u nás v Česko.Digital považujeme za nezbytné a inspirativní. 

![](https://data.cesko.digital/img/clanek-moudra-sit-dobrovolnici/4.png)

# Pomoci seniorům můžete i vy

Jestli víte o někom ve vašem okolí, komu by se [aplikace Moudrá Síť](https://moudrasit.cz/) mohla hodit, dejte mu o ní vědět. A jestli vás projekt opravdu zaujal, můžete se stát jedním z digitálních asistentů, kteří seniorům radí s technologiemi. Stačí se [zaregistrovat na webu Moudré Sítě.](https://moudrasit.cz/chci-pomahat/) 

V Česko.Digital máme aktuálně řadu otevřených dobrovolnických pozic ve vícero projektech. Mrkněte na [Portál dobrovolníka,](https://cesko.digital/opportunities) jestli tam není role i pro vás.

*Editor: Matouš Brabec*

*Korektorka: Lenka Koňaříková*