---
title: "Devět nových projektů, nespočet nových příležitostí: Prozkoumej, jak
  organizace navazují spolupráci s Česko.Digital a koho aktuálně hledáme"
author: jan.hobler
cover: https://data.cesko.digital/img/clanek-nove-projekty-v-cd/nove-projekty-v-cd.png
date: 2023-03-09-05-41
slug: nove-projekty-v-cesko-digital
description: Expertní dobrovolníci z komunity Česko.Digital pomáhají rozvíjet
  stále více projektů. Některé rostou z interní iniciativy, jiné v rámci
  spolupráce s neziskovými organizacemi. Jakým procesem procházejí před
  schválením? Které týmy momentálně vznikají a jak se do nich zapojit?
lang: cs
---
Do komunity Česko.Digital přibylo **devět nových projektů**, které nyní hledají posily do vznikajících týmů. Jejich hlavní myšlenky a cíle společně s otevřenými pozicemi najdeš v druhé části tohoto článku. V té první si osvěžíme, jak neziskové organizace mohou navázat spolupráci s největší sítí expertních dobrovolníků v Česku a jaké služby jim >č.d nabízí.

# Jak rozvíjet projekt spolu s komunitou Česko.Digital?

Cesta každého projektu do Akcelerace začíná **výběrovým řízením**. Nutným předpokladem je, aby **zadavatel byl neziskový subjekt** (NNO, státní úřady, kraje a obce, školy, nemocnice a dceřiné příspěvkové organizace).

V případě dlouhodobých projektů se hledí na **kritéria spolupráce**. Ta mají především zaručit, že o výsledný produkt bude postaráno i do budoucna. Jedná se o zajištění adekvátní finanční a personální kontinuity i po převzetí projektu zadavatelem (udržitelnost). Dále jestli má projekt adresované řešení s významným společenským dopadem, který lze případně kvantifikovat (dopad). A na závěr si všímáme, zda jde o produkt postavený na digitálním řešení (technologie). 

*TIP: Prozkoumej, [jak posunout projekt díky technologiím ve spolupráci s Česko.Digital.](https://blog.cesko.digital/2022/05/jak-spolupracovat-s-cesko-digital)*

Subjektu, který splňuje avizovaná kritéria, nabízí komunita Česko.Digital **více možností spolupráce**. Pokud se jedná o jednorázovou pomoc, přichází vhod **Marketplace**, kde si mohou organizace poptat realizaci jednoduchého zadání nebo konzultaci od experta na danou oblast.

V případě, že organizace (státní či neziskové) spolu s dobrovolníky vyvíjejí prototyp produktu od píky nebo se podílejí na úpravách a lepším designu, hovoříme o **Akceleraci**. Co všechno zmíněné možnosti spolupráce nabízejí a jaké jsou podmínky pro jejich využití? [Mrkni na detailní popisy v průvodci komunitou Česko.Digital.](https://cesko-digital.atlassian.net/wiki/spaces/CD/pages/87465163/Jak+jsou+mo+nosti+spolupr+ce+s+komunitou+esko.Digital#Detailn%C3%AD-popis-slu%C5%BEeb)

![](https://data.cesko.digital/img/clanek-nove-projekty-v-cd/1.png)

Pokud máš nápad, o který se chceš podělit s komunitou a společně jej rozvíjet, přidej se k nám na Slack ([join.cesko.digital](http://join.cesko.digital)) a představ ho v kanále #ideas. Společně můžeme diskutovat o jeho užitečnosti.

# Proč s námi veřejná sféra chce spolupracovat?

Hlavním motivačním faktorem neziskových organizací, které chtějí spolupracovat s Česko.Digital, je rozhodně **široká komunita expertních dobrovolníků**. Nejde ale jen čistě o dobrovolnickou práci. Některé iniciativy láká také možnost konzultovat dotazy se zkušenými profesionály a kolegy z ostatních zapojených organizací.

*Věnujeme se vývoji, designu, copywritingu, projektovému managementu, scrumu, marketingu, grafice, právu nebo ekonomii.*

![](https://data.cesko.digital/img/clanek-nove-projekty-v-cd/2.jpeg)

*Pár desítek členů komunity na 3. narozeninách Česko.Digital*

Při práci na projektech doporučuje Česko.Digital neziskovým organizacím dobrou praxi a vede je k **použití profesionálních nástrojů a postupů**. Zdarma si mohou vyzkoušet práci s digitálními nástroji, aplikacemi a službami, které jsou jinak placené: Miro, GitHub, Vercel, AWS, GCP, Figma, CodeMagic, Jira, Plausible a WebFlow a další.

Využívat komunitu včetně veškerých benefitů mohou neziskové organizace bezplatně díky dlouhodobé finanční podpoře našich hlavních partnerů – Livesport, Nadace PPF, Google.org a Nadace Avast (nyní Gen). Podívej se, [jak funguje spolupráce s Česko.Digital](https://cesko-digital.atlassian.net/wiki/spaces/CD/pages/816742685/Neziskov+organizace+a+st+t+Co+o+ek+vat+od+spolupr+ce+s+.d).

# Na jakých projektech bude Česko.Digital nově pracovat?

👉 Pokud hledáš příležitost, kde se zapojit, tahle část článku je přesně pro tebe. Na pozice, které tě zaujmou, se můžeš hlásit na [Portálu dobrovolníka](https://cesko.digital/dashboard).

## Revma v klidu

Už v prosinci minulého roku dobrovolníci z komunity Česko.Digital začali pracovat na digitálním projektu Revma v klidu spolu s neziskovou organizací [Revma Liga ČR](https://www.revmaliga.cz/). Jde o **motivačně edukační cvičební kurz pro pacienty s revmatickým onemocněním**. Cílem projektu je zařadit pravidelnou fyzickou aktivitu a změnu životního stylu nejen u revmatiků. Dále je potřeba vybrat vhodné technické řešení e-kurzu a nastavit vhodnou marketingovou podporu včetně nových designů a textů. 

👉 Projekt Revma v klidu v současné době hledá **Marketing Lead/Specialist** na 3-5 hodin týdně. Přihlásit se můžeš na [kartě projektu](https://cesko.digital/projects/cvicte-s-revmatem).

## Idea – Životní prostředí

Spolu s [Design studio Pábení](https://www.pabeni.cz/) chtějí dobrovolníci z Česko.Digital r**ozvíjet spolupráci s neziskovými organizacemi a státem v oblasti životního prostředí** a pomoci jim s využíváním digitálních technologií. V první části iniciativy se projekt zabývá především hloubkovými rozhovory s organizacemi působícími v oblasti životního prostředí. Určitě se podívej na [prezentaci nápadu](https://docs.google.com/presentation/d/1vuhaUd7gBvVA8eROKVOL4B2oydYrmfifewFQOAIisbc/edit#slide=id.g14c5da2c7fb_0_39).

👉 K iniciativě se můžeš připojit nyní. Slack kanál najdeš na [kartě projektu](https://cesko.digital/projects/idea-zivotni-prostredi).

## Byroklub

Byroklub vznikl jako **iniciativa organizátorů a návštěvníků pražského Festivalu kreativní byrokracie**. Cílem projektu je vytvořit silnou a početnou komunitu lidí pracujících ve veřejné sféře, kteří se nebojí inovací. Klub organizuje neformální setkání, společně vytváří a doplňuje vzdělávací akce a programy, sdílí dobré zkušenosti a působí jako průvodce v  bludišti státu a samospráv.

👉 Pokud pracuješ ve veřejné sféře a máš chuť se zapojit, připoj se do Slacku na [kartě projektu](https://cesko.digital/projects/byroklub).

## Festival kreativní byrokracie 2023

**Jedná se o veletrh idejí a open-air festival, který inovuje prostředí veřejné sféry.** Příští ročník se bude konat už 19. června v areálu Emauzského kláštera a Centra architektury a městského plánování v Praze. Pokud plánuješ účast, můžeš se těšit na přednášky, panelové diskuse, workshopy i networking s nejlepšími českými i světovými úředníky a úřednicemi. Záznamy z minulého roku najdeš na [YouTube kanále Česko.Digital](https://www.youtube.com/@CeskoDigital).

👉 Pořadatelé Festivalu kreativní byrokracie by momentálně ocenili **Spolutvůrce obsahu a dobrovolníky do produkčního týmu**. Mrkni na [kartu projektu](https://cesko.digital/projects/festival-kreativni-byrokracie).

## Kogito

Aplikace Kogito, která spadá pod Národní ústav duševního zdraví, zajišťuje **psychickou pomoc těhotným ženám a ženám v poporodním období**. Obsahuje prvky kognitivně-behaviorální terapie, mindfulness, psychoedukace, behaviorální aktivizace a peer podpory. Současným cílem projektu je technologický rozvoj aplikace a její celkové vylepšení.

👉 Aplikace Kogito potřebuje **softwarovou a produktovou pomoc**. Na expertní dobrovolníky z Česko.Digital se obrací s prosbou o konzultaci a následnou podporu při vylepšení Android i Apple aplikace naprogramované v React Native. Souběžně s aplikací projekt potřebuje také aktualizovat [webové stránky](https://kogito.cz/#modal-dokumenty). Zastav se ve slackovém kanálu [\#konz-kogito_nudz](https://cesko-digital.slack.com/archives/C04E9F8MU7P) a zapoj se.

## TvojeLáska

TvojeLáska je **online seznamovací aplikace pro osoby s handicapem** (ať už fyzickým nebo psychickým). Hlavní práce pro dobrovolníky z komunity Česko.Digital bude spočívat v celkovém redesignu online seznamky, aby mohla pomáhat například také zrakově postiženým.

👉 V následujících týdnech proběhne první schůzka projektu, ze které vzejde plán a harmonogram. TvojeLáska ovšem už teď hledá vývojáře a designéry, ozvi se do slackového kanálu [\#run-tvojelaska](https://cesko-digital.slack.com/archives/C04SAH7BRGV). Současnou verzi aplikace najdeš na [webových stránkách](https://tvojelaska.cz/).

## IT Fitness Test ve V4

IT Fitness Test poskytuje **ověřený způsob měření digitální gramotnosti** mladých lidí z členských států V4 a Ukrajiny. Česko.Digital je společně s organizací AAVIT (= Asociace pro aplikovaný výzkum v IT) v roli partnera pro Českou republiku. 

👉 Pokud tě [IT Fitness Test](https://itfitness.eu/cs/) zaujal, projekt aktuálně hledá **digitální marketéry a PR specialisty**. Čeká na tebe rozjezd kampaně a získávání podpory partnerských organizací a influencerů. Dej nám vědět do slackového kanálu [\#run-cz-it-fitness-test-2023](https://cesko-digital.slack.com/archives/C04RUHPEEA2).

## Digitální inkluze

Komunita Česko.Digital ve spolupráci s Google.org nově rozjíždí **podporu pro využívání digitálních technologií u obyvatel**, kterým kvůli chybějícím kompetencím hrozí **sociální vyloučení nebo zhoršená kvalita života**. Mezi počáteční cíle projektu patří identifikovat základní potřeby ve využití digitálních technologií a sestavit popis samořídící platformy, díky níž se snáze vyřeší potřeby cílových skupin.

👉 Do dedikovaných týmů vítá projekt **dobrovolníky (Scrum mastera nebo masterku a výzkumníky), firmy s expertízou a neziskové organizace**, které mají kontakt s cílovými skupinami. Role čekají na [kartě projektu](https://cesko.digital/projects/digitalni-inkluze).

## Tréninkový program pro nezisk

Cílem tréninkového programu je především rozšíření **spolupráce s veřejnou sférou, lokálními neziskovými organizacemi a organizacemi veřejné správy**. Projekt vzniká jako reakce na skutečnost, že mnoho organizací není dostatečně digitálně připraveno a potřebuje pomoci s interními aktivitami (např. digitální bezpečností nebo interní komunikací). 

👉 V následujících 6 měsících bude sestavený tým zjišťovat potřeby, omezení a překážky ve využívání digitálních technologií v neziskových organizacích. V první vlně se programu za účelem ověření hypotéz a zvolených řešení zúčastní 10 vybraných organizací. Projekt aktuálně hledá **dobro.výzkumníka** –⁠ přihlaš se na [kartě projektu](https://cesko.digital/projects/treninkovy-program).



# Máš chuť pomoci a získat nové zkušenosti? Zapoj se do projektů Česko.Digital! 

➡️ Vypsané příležitosti najdeš na [Portále dobrovolníka](https://cesko.digital/dashboard).

➡️ Do Slacku a komunity se přidáš přes [join.cesko.digital](http://join.cesko.digital).

TIP: Znáš někoho, kdo by mohl pomoci? Sdílej článek mezi své známé. 



*Editor: Matouš Brabec*

*Korektorka: Silvie Mitlenerová*