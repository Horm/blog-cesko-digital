---
title: "Jak napsat blogový článek k nakousnutí: 5 nezbytných ingrediencí pro
  pekaře těch nejvypečenějších textů"
author: tereza.kubickova
cover: https://data.cesko.digital/img/clanek-jak-na-blogovy-clanek/tips-blog.png
date: 2023-04-17-04-07
slug: jak-napsat-blogovy-clanek-k-nakousnuti
description: Pátráte po informačně nutričním a zároveň stravitelném receptu pro
  psaní neodolatelných blogových článků? Náš seriál copywriterských tipů pro
  sociální sítě a komunikační kanály pokračuje nahlédnutím do know-how spižírny
  pekařů těch nejvypečenějších textů. Dumáte, co a v jakém poměru smíchat, jak
  dlouho nechat kynout a na kolik řádků upéct?
lang: cs
---
# 1. Vymazlete titulkovou třešničku na svém blogovém dortu

Už David Ogilvy, otec marketingu a copywritingu, řekl: „Titulky čte v průměru pětkrát víc lidí než celý text.“ To znamená, že z pěti lidí, kteří degustují váš nadpis, se do článku zakousne jenom jeden. Co s tím? Musíte svůj **nadpis napsat co nejlákavěji**. Tak, abyste ke konzumaci dalších řádků svedli co největší počet copy jedlíků.

Můžete si vzít na pomoc například osvědčený vzorec **4U**. Ten radí, jaký musí být tón vašeho titulku, aby čtenáře zaujal:

* **Urgent** = naléhavý – Vzbuďte dojem naléhavosti, například upozorněte na omezenou platnost vaší informace.
* **Unique** = unikátní – Podívejte se na téma novýma očima, přidejte osobní rozměr.
* **Ultra-specific** = specifický – Tedy NE obecný nadpis. Buďte konkrétní. Nechte jasně zaznít, čemu se v článku věnujete. 
* **Useful** = užitečný – Kdo bude ztrácet čas čtením něčeho, co pro něj nezní užitečně? Co vás spíš naláká k přečtení: „Můj výlet s dětmi“ nebo „3 tipy, jak bez nervů zvládnout cestování s předškoláky“?

![](https://lh3.googleusercontent.com/yzoxPqJ2cij-pKHP0Aes6GwU_1pTXibTtXS9fO28S1TKz15KnREoCaoKbIvsWf7tPs-mD5hQq2F_b46F15SP2L3FEMgAZLs8CwPfPdFScu56tjgzHZLQibmTd26BNEW1rcnyuHLiwgy0WlrDvTyuWtBurBzYtRL_omIgAxCGU4aTaetEuir6MIf8VBk7bQ)

*Reklama, která se zapsala do historie, s titulkem od Davida Ogilvyho*

Další tipy, jak na neodolatelný titulek:

* Používejte **číslovky**, konkrétní **data** a **informace**.
* Zdůrazněte **výhody**, které článek přináší.
* Použijte akční **sloveso**.
* Vyvolejte **zvědavost**.
* Zařaďte **emočně zabarvená slova**.

Aby váš článek chutnal i vyhledávačům, zkuste do nadpisu zapracovat také **klíčová slova**. Zamyslete se, pod jakými výrazy budou čtenáři hledat téma, o kterém píšete. A tato slova se pokuste do nadpisu přisypat. Ale pozor, všeho s mírou: Příliš moc záměrně přidaných klíčových slov naopak vyhledávače penalizují.

# 2. Vrstvěte blogový korpus do promyšlené struktur

Čtenáře rozmlsal váš titulek a je dychtivý dozvědět se víc o tom, co mu tak lákavě slibujete. Pokud se ale během prvních pár řádků neutvrdí, že stojíte za jeho čas, velmi brzy může svůj zájem ztratit. Proto **kujte čtenáře**, dokud je žhavý – pod titulkem načechrejte **nadupaný perex**, který by měl být co nejkratší. Pěkně kalorický koncentrát myšlenek, který vyvolá hlad po dalším čtení.

Informace v článku servírujte v podobě **obrácené pyramidy**. Začněte tím nejdůležitějším a nejlákavějším. Nastolte téma, a to postupně rozdrobte do detailů.

![](https://lh3.googleusercontent.com/qOS8JnkN9wP5JjZlG80qj6Zqs1bTqPJcw34mVNv14KdmRepr_P8pCiDr0AE6yW2zW5NhnjEknUOTXcVCKi9Hzf3qx6TyeAc5IUK1lCBb8_PYcr5BqMgv2hhNaA4VdHQ5AOFhqgWtrTEHO7vkdC__IWzutM9V7639NX1QEtlU1Wf1AnkEPCivnkfF3QpT7A)

*Zdroj: [13 Copywriting Tips To Write The Perfect Blog Post](https://seopressor.com/blog/copywriting-tips-for-perfect-blog-post/)*

Pro úspěšné vrstvení informací v blogovém článku obvykle dobře funguje pravidlo AIDA:

* **Attention** = pozornost – Tu získáte například položením otázky. Nejlépe takové, na kterou si čtenář může odpovědět kladně. Ideálně vytvořte pocit sounáležitosti a porozumění pomocí příběhu. Nebo naopak získejte pozornost nějakým nečekaným prohlášením.
* **Interest** = zájem – Vyvolali jste pozornost a vzbudili zájem o další řádky. Vaším úkolem je ho udržet. Například dát najevo, že rozumíte tomu, jak se čtenář cítí nebo co řeší za problém.
* **Desire** = touha – Vaše sdělení spěje k vyvrcholení a váš čtenář by měl zvolat: „Tak přesně tohle chci!“ Nejlepší blogeři dokáží zahrát na pocitovou strunu tak, že po přečtení článku chcete svůj dosavadní život kompletně změnit.
*  **Action** = akce – Nepíšete pohádku pro děti, takže každý článek by měl mít svůj CTA prvek. Proto dejte čtenáři srozumitelně vědět, co má po přečtení udělat. Má komentovat, sdílet, koupit si váš produkt?

# 3. Servírujte v chutném formátu

Víte, že 79 % konzumentů texty vůbec nečte? Je dobré vědět, jak čtenář váš text vnímá. Nebude číst vše. **Odstavce** pouze **proběhne očima**, zachytí se **podnadpisů, vytučněných slov a obrázků**.

Proto:

* Článek rozporcujte do několika sekcí a každé z nich věnujte samostatný **podnadpis**.
* Tučné je chutné. Zajímavosti **vyboldujte** nebo vyčleňte do podbarveného textu.
* Nezapomeňte svůj text provzdušnit **větším řádkováním**. Bude se lépe číst, protože vysoká hustota řádků čtenáře unaví a odradí.
* **Zarovnávejte vlevo**. Zarovnání do bloku ani na střed nefunguje, protože text se pak čtenáři špatně tráví.
* Pokud to typ vašeho sdělení umožňuje, používejte **bodové seznamy**. Jsou oblíbené a dodávají textu přehlednou strukturu.
* Vykrajujte **krátké chytlavé odstavce**. Odstraňte zbytečné věty a nicneříkající pasáže. Jeden odstavec věnujte vždy jen jednomu aspektu tématu a upečte ho maximálně na 5–6 řádků.

Jak čtenáři texty procházejí a na čem spočívají očima nejdéle, pomáhají odhalit tzv. heatmapy:

![](https://lh5.googleusercontent.com/l7NNOoK4anOzFeMutgxt2nYWgh5b4Jtg2E97AUPrHc6Id5rudNoNlhAz9lIZjZAeb6K2OG-7YJDM5x6VnrPadxLM2g8jfwi-p3CUiHiSkedV3U9c8qBlnHJl-yWUJOUTbxbKhi9BvERFU-hL6rkoywOZUgFE8WVPNcrovJ2s8EOEHu0lv22L0AJmkCAjxA)

Zdroj: [How to Use Heatmaps to Fire Up Your UX](https://www.uservoice.com/blog/fire-up-your-ux-insight-with-heatmaps)

# 4. Přimíchejte lehce stravitelný jazyk

Minimalizujte svoji maximalizaci. Pokud budete psát příliš komplikovaně, porci vašeho sdělení konzument rychle odloží. A hlavně – už dopředu se připravujete o část čtenářů, kteří sjíždění veletoku vašich myšlenek prostě vzdají. Nepoužívejte složitá souvětí, neunavte čtenáře. Platí, že srozumitelný = jasný = lepší.

* **Pište konverzačním stylem.** Pak se zajímavým stane jakékoli téma. Ale nepřehánějte to, abyste se zbytečně neodchýlili od hlavní myšlenky. Nebuďte moc rozvláční. Příliš žargonu odradí, přehnaná formálnost naopak nudí.
* **Určete si marketingovou personu** – ujasněte si, pro koho píšete, kdo bude váš článek číst a jaký obsah je pro tuto osobu vhodný. Jaké se hodí obrázky a videa? Jaký jazyk?
* **Používejte akční slovesa** a vyhněte se trpnému rodu (například *zjistilo se*, a ne *bylo zjištěno*).

Když smícháte všechny potřebné složky a výslednou masu prohnětete, dejte ji na několik hodin až dnů **odležet a zrát**. Pak se k ní vraťte a důkladně ji znovu rozpracujte. Pokud se při pročítání na některé pasáži zaseknete, neváhejte a přepište ji.

Výsledek neuspěchejte. Ty nejlepší blogové lahůdky kynou na několikrát.

# 5. Ozdobte glazurou referencí, dat, obrázků a infografiky

Korpus vašeho textového sdělení je nutné na vhodných místech rozkrájet a proložit **obrázky**, které ilustrují obsah a pomáhají mozku informace zpracovat. Ideálně by měly sdělení vašeho článku samy vyprávět. Vybírejte pečlivě. Obrázky **z fotobanky** často **působí neosobně** a textu nepřidávají žádnou hodnotu.

Atraktivitu a důvěryhodnost upečeného díla dále zvýšíte, když uváděné informace **podložíte konkrétními daty a referencemi**. 

# 💡﻿ Užitečné tipy

 Existuje spousta nástrojů, které vám pomohou s grafickou stránkou vašeho blogu.

* Vytváření infografiky: Přečtěte si [](https://blog.shoptet.cz/tri-zpusoby-jak-si-zdarma-vytvorit-vlastni-infografiku/) [12 Tools and Software to Create Interactive Infographics](https://squeezegrowth.com/tools-and-softwares-to-create-interactive-infographics/)
* Generování obrázků z textu: Mrkněte na [](https://www.makeuseof.com/ai-text-to-art-generators/) [5 best AI art generators of 2023: DALL-E 2 and alternatives](https://www.zdnet.com/article/best-ai-art-generator/)
* Generátor (anglických) titulků: Nachytří vás [7 Free Headline Analyzer Tools for Better CTR and More Traffic](https://www.shoutmeloud.com/blog-title-generator.html)

Doplnili jsme vám všechny potřebné copy nutrienty?

Zakousněte se i do dalších vymazlených kousků z kuchyně Česko.Digital. Upekli jsme pro vás už články o tom, jak psát příspěvky na Facebook, Instagram, LinkedIn, Twitter, a taky tipy pro nabušený e-mailing. 👇👇👇

[Jak psát příspěvky na Facebook aneb Staňte se virtuálním kavárníkem snadno a rychle](https://blog.cesko.digital/2022/05/jak-psat-prispevky-na-facebook)

[Jak psát lepší texty na Instagram? Odhalte tajemství šéfkuchaře pětihvězdičkových postů](https://blog.cesko.digital/2022/09/jak-psat-lepsi-posty-na-instagram)

[Jak psát skvělé texty na LinkedIn? Rozlouskněte 3 oříšky, díky kterým napíšete svou vlastní pohádku se šťastným koncem](https://blog.cesko.digital/2022/11/jak-psat-texty-na-linkedin)

[Jak psát efektivní texty na Twitter aneb Proštěbetejte si cestu k úspěchu](https://blog.cesko.digital/2023/02/jak-psat-efektivni-texty-na-twitter)

[Chcete psát e-maily, které neskončí v koši? Prozradíme vám 5 kouzelných přísad lektvaru e-mailingové viditelnosti](https://blog.cesko.digital/2023/04/5-tipu-pro-lepsi-e-mailing)