---
title: "Silné zázemí, spolupráce s influencery a neocenitelné zkušenosti: Jak
  zapojení dobrovolníci vnímají úspěšně předaný projekt Safezóna?"
author: lenka.moravcova
tags:
  - strecha-dusevniho-zdravi
cover: https://data.cesko.digital/img/safezona-ocima-dobrovolniku.png
date: 2023-02-08-01-59
slug: safezona-ocima-dobrovolniku
description: "Na začátku to byla jen pouhá myšlenka Jana Kohouta, dnes dobře
  rozjetou Safezónu přebírá KudyKampus. Co všechno se mezitím událo? Jak se
  vyvíjel digitální prostor pro pomoc dětem? Kterak na své zapojení i zápolení
  hledí expertní dobrovolníci dnes? "
lang: cs
---
Ne, opravdu se nám to nezdá a nejedná se o strašení médii – s psychickými problémy se potýká čím dál více lidí a hlavně i dětí. Dle světově uznávaného psychiatra Paula Grofa si [současná společnost prochází obdobou biblické „the dark night of the soul“](https://www.reflex.cz/clanek/rozhovory/116451/jsme-na-zacatku-nove-faze-badani-o-podstate-lidskeho-vedomi-rika-paul-grof-psychiatr-ceskeho-puvodu.html#subscription-box) (temná noc duše), tj. temným obdobím, které předchází transformaci. A do té strašidelné tmy **podává pomocnou ruku [Safezóna](https://www.safezona.cz/), která se zaměřuje především na děti 2. stupně základní školy**.

Ve virtuálním světě v podobě webové stránky přivede osamělou dětskou duši pod „Střechu duševního zdraví“ (původní název projektu). Zároveň jí ukáže, kam se může obrátit, že na to není sama, pokusí se zodpovědět základní otázky a nabídne propojení s odborníky a psychology, kteří se specializují na konkrétní potřeby.

Podstatu a nosnou myšlenku shrnuje Scrum Master [Kristýna Tvrdá](https://www.linkedin.com/in/kristynatvrda/): *„Každý člověk se někdy ocitá v situaci, se kterou si nedokáže poradit, a potřebuje se zorientovat nejen v ní, ale i sám v sobě.“ A proto, dle jejích slov, Safezóna vznikla, „aby děti nemusely tápat v online prostoru a měly vždy na dosah bezpečné místo, kde se dokážou orientovat a kde je nikdo nebude soudit. Safezóna sama nevyřeší problém, ale navede dítě k pomoci, uklidní ho a dá mu pocit, že není samo.“*

# Spuštění webu jako první pomoc dětem

V dubnu 2022 přichází první velké oslavy. Po nespočtu odpracovaných hodin mnoha expertních dobrovolníků přišla odměna v podobě **spuštění webu Safezóny**. Skoro až hmatatelný důkaz veškerého úsilí. [Petra Fritsch](https://www.linkedin.com/in/petrafritsch/), původní Product Owner, si právem pyšně připisuje **prosazení konceptu domu** – uživatel si vybere, které virtuální okno s palčivou životní situací si otevře, aby se následně dostal k tematickým informacím a kontaktům na organizace, které se na danou problematiku specializují. 

A jak se stránky líbí dětem? Jestli **styl komunikace i vizuální stránku zvolil tým správně**, si **[ozkoušel přímo s dětmi během testování webu](https://blog.cesko.digital/2022/12/jak-jsme-testovali-web-safezony)**, kterého se zúčastnila i obsahová koordinátorka [Michaela Vránová](https://www.linkedin.com/in/michaela-vr%C3%A1nov%C3%A1-309007106/): *„Jsem hrdá na pilotní testování s dětmi, kde jsme viděli jejich autentickou pozitivní reakci. Safezónu vnímaly jako velmi potřebnou, ale také atraktivní co se týče obsahu i vzhledu.“* 

Brzy po spuštění webových stránek tým připojil další **funkcionalitu online chatu s kvalifikovanými poradci**, kteří dokážou v podobných situacích rychle pomoci. Ale komu svěřit tuhle složitou komunikaci? Volba byla jasná, v [Česko.Digital se připravoval redesign](https://blog.cesko.digital/2023/01/novy-design-aplikace-Nepanikar-diky-dobrovolnikum-z-Cesko-Digital) apky [Nepanikař](https://nepanikar.eu/) a propojení obou projektů se nabízelo samo.

# Dostupnost i v offline světě

Po online řešení se projektový tým vrhnul i na offline aktivity. Proto ve spolupráci s [Mall.tv](http://mall.tv) **natočili 9 videí**, která zpřístupnila spolupracující [Ámos vision](https://amosvision.cz/cz) **na svých multifunkčních info panelech ve školách**.

Uspořádali webový seminář s odbornicí Helenou Pravdovou z [Férové školy](http://www.ferovaskola.cz/uvod) na téma „[Náročné chování dětí (nejen) ve škole a jak s ním pracovat](https://youtu.be/WhdZN5cX8eQ)“.

Díky propojení s týmem [digitální agentury H1.cz](https://www.h1.cz/) se podařilo nadchnout pro spolupráci **oblíbené influencery**, kteří mají k dětem a dospívajícím blíže a hovoří jejich jazykem. 

[Markéta Horáková](https://www.linkedin.com/in/marketahorakova10/), marketingová koordinátorka projektu, doplňuje efekt těchto aktivit: *„Přineslo to pravidelnou návštěvnost stránek. Díky spolupráci s influencery a agentuře H1.cz se povedlo projekt šířit a podpořit tak brand awareness.“*

# Česko.Digital jako zdroj různých odborníků

Všechny tyto aktivity mohl projekt nastartovat díky kontaktům a následné spolupráci, ze které se [Markéta Horáková](https://www.linkedin.com/in/marketahorakova10/) snažila vytěžit maximum: *„Stála jsem u zrodu a realizace mnoha aktivit, a to od komunikace přes kreativu po konkrétní věci jako napsání příspěvku na Facebook nebo vymýšlení otázek do rozhovoru. Velmi oceňuju zázemí Česko.Digital, které nám pomohlo svými kontakty přinést velmi kvalitní lidi ze společností jako H1.cz a Mall.tv. Na mně pak bylo spolupráci rozvinout.“*

# V čem se Safezóna odlišuje?

[Vladimíra Osadníková](https://www.linkedin.com/in/vladim%C3%ADra-osadn%C3%ADkov%C3%A1-15a994182/), Product Owner projektu, trefila hřebíček na hlavičku: *„Domnívám se, že Safezóna má dopad na pomoc a podporu dětem a dospívajícím, současně zastřešuje několik organizací na jedno místo.“* A v tom to celé spočívá. Sdružuje mnoho témat a nespočet organizací, které umí dětem pomoci:  [Moje tělo je moje](https://mojetelojemoje.cz/), [Centrum Anabell](http://www.anabell.cz/), [Replug me](https://replugme.cz/), [Centrum Locika](https://www.centrumlocika.cz/), [3pe](https://www.jsme3pe.cz/), [Linka bezpečí](https://linkabezpeci.cz/), [Česká asociace streetwork](https://www.streetwork.cz/), [Linka pro rodinu a školu](https://linkaztracenedite.cz/), [Národní centrum bezpečnějšího internetu](https://ncbi.cz/), [Nevypusť duši](https://nevypustdusi.cz/) a další. 

**Tuto zvolenou strategii vyzdvihuje i [Marie Froulíková](https://www.linkedin.com/in/marie-froulikova/) z projektu KudyKampus**, který od letošního roku Safezónu přebírá pod svá křídla: *„O téma duševního zdraví mladých lidí se zajímám dlouhodobě. S mladými jsem v každodenním kontaktu, a tak plně vnímám jeho závažnost. Projekt Safezóna je jedinečný tím, že reaguje přímo na potřeby mladých lidí.“*

Jedním dechem Marie Froulíková dodává: *„Projekt postavil velmi silný a kvalitní tým. Je pro mě velkou inspirací se stát jeho součástí a učit se od povolaných. Podařilo se jim vybudovat bezpečný prostor pro žáky 2. stupně ZŠ, kam se mohou obrátit o radu (díky chatbotu), nastudovat si problematiku ve vhodně zvolené tonalitě a pomáhá je nasměrovat pro další pomoc. Je to unikátní projekt, který v ČR velmi chyběl.“*

**Díky všem expertním dobrovolníkům už dnes nechybí bezpečný online svět pro děti, mají [Safezónu](https://www.safezona.cz/).** A na práci týmu z [Česko.Digital](https://cesko.digital/) navazuje od 1. 1. 2023 nový nadšený tým z projektu KudyKampus, který může pomoci mnoha dětem a tím i jejich blízkým.

# Trocha času s velkými výsledky

Chceš zažít radost z úspěšného projektu? Podílet se na něčem, co může opravdu pomáhat? Nebo spolupracovat v týmu, který úkoly a překážky zdolává s chutí, protože chce dojít do cíle? Právě tebe hledáme! 

👉 [Mrkni se na aktuálně poptávané pozice](https://cesko.digital/opportunities)

*Korektor: Kateřina Sikorová*