---
title: Proč se mění vedení Česko.Digital? Ptáme se přímo Evy a Honzy
author: jindrich.oukropec
cover: https://data.cesko.digital/img/clanek-novy-ceo/eva-yen.jpg
date: 2023-12-06-02-13
slug: novy-ceo-cesko-digital
description: Kdo a proč bude nově vést Česko.Digital? Jakou roli bude mít
  dosavadní ředitelka ve správní radě a co můžeme očekávat od nového CEO? Ptali
  jsme se odstupující Evy Pavlíkové a nastupujícího Honzy Kotary, jaké že to
  změny se dějí ve vedení Česko.Digital.
lang: cs
---
![](https://data.cesko.digital/img/clanek-novy-ceo/eva.jpg)

## 1. Česko.Digital jsi vedla přes dva roky, co tě vedlo ke změně?

Česko.Digital sice vedu od března 2021, celkově jsem mu ale dala přes čtyři roky života a jsem tu prakticky od začátku v roce 2019. 

Už delší dobu jsem cítila, že jsem ze sebe vydala vše, co umím a dovedu. Česko.Digital se zároveň z fáze startupu pomalu posouvá do fáze stabilizace a potřebuje jiný leadership (tedy jiný styl vedení organizace i práci s týmem).

Sabatikl (neboli tvůrčí volno), který jsem si vybrala letos od června do srpna, mně potom pomohl si naplno uvědomit, že moje osobní „proč“ míří za horizont technologií – blíže k lidem a jejich podpoře či rozvoji, ať už na úrovni jednotlivce (proto studium husitské teologie), nebo systému.

## 2. Tvým nástupcem se stává dosavadní COO Jan Kotara. Proč jsi do role CEO navrhla právě jeho?

Honza k nám přišel před rokem na pozici COO – a děkuju Kubovi Nešetřilovi, že mě ve správný čas dotlačil někoho takového k sobě hledat. Už tehdy při výběru, i z povahy role, kdy stínuje ředitele, jsem Honzu s aspirací vybírala. 

Za dobu naší spolu-práce mě Honza nadchl tím jak dokáže rychle navnímat situaci v řešení odborné problematiky i momentální potřeby týmu. Nemá předchozí zkušenost v roli CEO, ale nese si v sobě neuvěřitelnou pokoru, ego vždy nechá za dveřmi a učí se každý den.

Věřím, že právě Honza bude nejlépe pokračovat v tom, co jsme s Jakubem Nešetřilem a Radkou Horákovou jako spoluzakladatelé v roce 2019 odstartovali. Jsem připravená Honzovi dál pomoct, jak bude potřebovat, a snad občas zajdeme aspoň na kafe do našeho oblíbeného onesip coffee v Haštalské.

## 3. Nyní budeš součástí správní rady Česko.Digital, jaká bude tvoje role?

Od začátku Kuba (je jejím předsedou) navrhoval správní radu po anglosaském modelu, to znamená více jako poradní orgán než jako řídící. Za to mu patří velký dík. Ve chvíli, kdy jsme sprintovali, bylo potřeba dělat rychlá rozhodnutí na úrovni ředitele organizace a členové a členky správní rady nás občas spíš doháněli v tom, kde zrovna jsme.

Ve správní radě se zaprvé musím naučit vypnout mozek jako ředitelka, abych byla pro správní radu přínosem. Když mi Kuba předával roli ředitelky, kladl mi na srdce, že mám jeho plnou důvěru a teď je to už na mně, kam to potáhnu dál. A já si přeju to udělat stejně.

Ráda bych se ve správní radě soustředila hlavně na výhled pět nebo deset let dopředu – co by se muselo stát, abychom si řekli, že je naše vize naplněná, a jako organizace můžeme spokojeně zaniknout. Tohle přemýšlení – až vyřešíme problém, můžeme zavřít – chci pevně ukotvit do organizace a v omezené podobě jsem se o to pokoušela už v roli ředitelky. Vždy jsme měli malý kmenový tým a hodně jsme zvažovali, co zvládneme dobrovolnicky a co už musí být v náplni placené role. 

## 4. Čemu se teď budeš nejvíc věnovat?

Do konce roku je mojí jasnou prioritou hladký přerod Česko.Digital na dobu s Evou a bez Evy. Mně osobně na tom nesejde, ale když z exekutivní role odchází poslední spoluzakladatel organizace – v očích veřejnosti často nositel vize – je to určitý zásadní moment, a my potřebujeme ukázat, že Česko.Digital nestojí na jednom zakladateli, ale na týmu a celé komunitě (nebo chcete-li hnutí) lidí, kteří společně s námi mění Česko k lepšímu.

Když jsem mluvila v předchozí otázce o tom svém osobním „proč“, zmiňovala jsem dvě roviny: osobní a systémovou. Na osobní rovině se tedy chci dále věnovat studiu teologie – po studiu ČVUT to považuju za vynikající kompenzaci, a dále se angažovat ve věcech veřejných skrz členství v zájmovém klubu (aka politická strana) Zelení 🙂

Na systémové rovině se potom připojuji k Matějovi Chytilovi do nově vznikající organizace Byro. Po dlouhé době spolupráce v rámci Česko.Digital například na [Festivalu kreativní byrokracie](https://creativebureaucracy.cz) se činnost související s podporou a rozvojem úřednictva osamostatňuje. Ráda říkám, že odcházím z Česko.Digital, abych jeho vizi ještě více pomohla – pokud totiž v Česko.Digital usilujeme o využívání potenciálu technologií ve veřejné správě, musí na to veřejná správa být připravená, lidsky i organizačně.

A osobně mám zkušenost, že ve veřejné správě pracuje mnoho talentovaných lidí, ale nedostává se jim dostatečné podpory, uznání a expertního rozvoje, což se potom odráží na nás všech – a to je škoda.

![](https://data.cesko.digital/img/clanek-novy-ceo/yen.jpg)

## 1. V Česko.Digital působíš už víc než rok. Proč ses tehdy rozhodl k nám přidat?

Pracoval jsem předtím v Liftagu a v posledním roce si procházel něčím, čemu přezdívám drobná vnitřní krize kapitalismu: *„Když to budem dělat dobře, vyděláme víc peněz a snad přitom kultivujeme městskou dopravu, ale svět si z toho na zadek nesedne.“* 

V té době mě lízl efektivní altruismus jakožto myšlenkový směr, v rámci kterého se lidi snaží maximalizovat pozitivní dopad své práce a peněz. Zvažoval jsem tehdy advokacii, consulting, nakonec mě však vidina společenského dopadu přitáhla do Česko.Digital. 

Doplním disclaimer, že toto není nic proti Liftagu. Mám na něj nejlepší vzpomínky, bez Ondry Krátkého bych současnou práci nikdy neměl a skrz rok v nezisku jsem zpětně získal k byznysu velký respekt, neboť si dokáže na svou existenci sám vydělat, což mi přijde jaksi spravedlivé. 

## 2. Správní rada tě na návrh Evy zvolila novým CEO Česko.Digital. Jak se cítíš?

Na tom návrhu se prakticky pracovalo od ledna a věřím, že Eva jej měla v hlavě ještě dřív. Nespadlo to na mě, mohl jsem si postupně zvykat – zároveň jsem to nikdy nebral tak, že bych to měl v kapse. Beru to jako privilegium a službu, tak snad budu sloužit dobře. 

## 3. Poslední rok jsi působil na roli COO, co se pro tebe nyní zásadně mění?

Mění se to, že až doma praštím s taškou se slovy, že šéf je blbec, můžu se na něj jít podívat do zrcadla. 

A trochu seriózněji se pro mě mění pravidla hry. Odpadá jistý komfort, že je nade mnou (resp. za mnou) ještě Eva. S pozicí CEO přichází ultimátní odpovědnost za organizaci, její další existenci a rozvoj. 

Necítím se v tom však sám – nadále je kolem skvělý kmenový tým a komunita Česko.Digital. 

## 4. Tématem Česko.Digital byla systémová změna. Jak se s ní bude dál pracovat?

Téma není vyloženě systémová změna, spíš zvolený druh přístupu k ní. 

Naším tématem, potažmo vizí je, aby veřejná správa a neziskovky v Česku uměly využít potenciál technologií k řešení celospolečenských problémů a nám všem se tu nakonec lépe žilo. 

V rámci systémového přístupu se je snažíme provázet samostatným dosažením té změny. Nechceme suplovat roli veřejné správy, chceme, aby ona sama zvládala svoje úkoly co nejlépe.

Chcete si poslechnout Evu a Honzu mluvit o změnách ve vedení Česko.Digital? Poslechněte si nový díl podcastu Ireny Zatloukalové [PeopleOps](https://peopleops.buzzsprout.com/).

*Korektura: Silvie Mitlenerová*