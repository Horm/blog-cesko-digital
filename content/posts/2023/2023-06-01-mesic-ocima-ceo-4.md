---
title: "(Osobnější) měsíc očima CEO #4: Tříměsíční pauza a najití svého proč"
author: eva
cover: https://data.cesko.digital/img/ocima-CEO/4/cesko-digital-4-narozeniny-023.jpeg
date: 2023-06-01-08-36
slug: mesic-ocima-ceo-4
description: V tomto článku vám vždy osobně přibližuju, co se za uplynulý měsíc
  v Česko.Digital událo. Tento měsíc to bude ale ještě o kus osobnější, protože
  více než o práci a o tom, co se nám povedlo, chci tentokrát mluvit o odpočinku
  a energii – vždyť i v letadle nejdřív musí rodič nasadit masku sobě a až potom
  svému dítěti.
lang: cs
---
Volno a odpočinek je pro nás v [Česko.Digital](http://xn--esko-9ta.digital) tématem od vzniku organizace. Pracujeme s expertními dobrovolníky, kteří se k nám zapojují ve svém volném čase, a ukrajují si tak ze svého odpočinku a relaxace. Pamatuju si živě některé online hovory hlavně za covidu – někdy jsme lidem koukali doslova do kuchyně a pro jejich rodiny a blízké to muselo být mnohdy náročné.

*„Práce bude vždycky víc, než jí dokážeš zvládnout,“* říkal vždycky Kuba Nešetřil a jsou to zlatá slova, protože někdy je fakt složité se odpojit od práce nebo hovoru a říct si: *„Mám přeci dost a zítra je taky den.“*

V covidu jsem u počítače seděla 12 hodin a první týdny i celé víkendy (s Radkou a Kubou jsme si tenkrát zažili opravdu těžké časy). Když ten nejintenzivnější nápor opadl, věděla jsem, že už to nechci znova zažít a že nejsem dobrým příkladem ostatním. **Pokud totiž neumím dobře nasadit masku včas sama sobě, nebudu umět pomoct nasadit masku druhým** (blízkým lidem kolem mě v komunitě).

Volno a čas odpočinku jsme po covidu začali diskutovat ještě víc a ještě ten rok jsem měla první dovolenou 2 týdny v kuse bez jakéhokoliv kontaktu s prací. Pro někoho normální, pro mě velký pokrok vzdát se kontroly všeho a vědět, že **dávám čas odpočinku sobě, ale hlavně i celému týmu**.

Téhož roku jsme také pro všechny placené spolupracovníky **zavedli neomezenou dovolenou**, protože pravidelný a jednoduše dostupný odpočinek považujeme za nutnou součást naší práce. Pravidelně také v komunitě vždy **jednou za 6 měsíců měříme tzv. [well-being report](https://cesko-digital.atlassian.net/wiki/spaces/CD/pages/101286173/Wellbeing+Dashboard)**, kterým sbíráme data o tom, jak se v komunitě máme a jak se (ne)cítíme dobře.

Při počátku války na Ukrajině jsme už věděli, jak jsou krize vyčerpávající, takže se z kmenového týmu zapojil jen ten, kdo na to měl chuť – někdo raději pracoval na projektech, které nemají tak krizový charakter. **Někdy ale jen delší dovolená nestačí** a je potřeba vypnout úplně, aby se člověk mohl vrátit zpět v plné síle. Inspirací je mi z kmenového týmu třeba Tomáš nebo Karel, kteří byli na dovolené přes měsíc a svět se točil dál.

No a proč to píšu právě do shrnutí k Česko.Digital? Poslední měsíce jsme pracovali v týmu na tom, abych si tvůrčí volno mohla dovolit i já. **Na 3 měsíce jdu na sabatikl** – jen jóga, kolo a knihy. Chci si odpočinout od Česko.Digital a Česko.Digital si potřebuje odpočinout ode mě. Potřebujeme zjistit, v čem se máme nejvíc rádi a jak se můžeme dlouhodobě doplňovat bez úbytku energie. Já potřebuju najít svoje proč a Česko.Digital potřebuje najít své místo bez Evy. Držte nám palce a **díky za vaši dosavadní podporu**, za kterou jsme velmi vděčni.

A vy všichni – **odpočívejte kdykoliv, když vám to hlava nebo tělo řekne**, protože pokud ten signál slyšíte, znamená to, že je ještě čas s tím něco udělat.