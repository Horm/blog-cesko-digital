---
title: "Měsíc očima CEO #1: Vznikla DIA | Jaké jsou plány Rady vlády pro
  informační společnost | Máme nového prezidenta – a co dál?"
author: eva
cover: https://data.cesko.digital/img/ocima-CEO/1/1.jpeg
date: 2023-02-01-01-24
slug: mesic-ocima-ceo-1
description: Nový rok – nový začátek. Pravidelně každý měsíc bych vám ráda
  osobně přiblížila, jaký je můj pohled na to, jak měníme Česko k lepšímu a co
  zásadního se povedlo i nepovedlo.
lang: cs
---
Díky, že jste si našli čas na čtení. V lednovém shrnutí bych se ráda podívala na významné aktivity, které se děly na přelomu roku a v lednu tohoto roku. U některých začínám širším úvodem pro pochopení souvislostí a pojmů, protože je určitě ode mě uslyšíte častěji.

# Vznikla nám Digitální a informační agentura. Co to prakticky znamená?

Od začátku roku 2023 je tu s námi Digitální a informační agentura. Je to nový ústřední správní úřad pro elektronickou identifikaci, služby vytvářející důvěru a pro informační systémy veřejné správy (více na [Wikipedii](https://cs.wikipedia.org/wiki/Digit%C3%A1ln%C3%AD_a_informa%C4%8Dn%C3%AD_agentura)).

Věřím, že Digitální a informační agentura bude samostatnou organizací, která pomůže systematické digitalizaci veřejné správy a jednotlivých služeb tak, aby došlo ke skutečné digitalizaci vnitřních procesů a ulehčila tak život úředníkům, občanům, organizacím i firmám.

Velké díky patří celému týmu [Ivana Bartoše](https://cs.wikipedia.org/wiki/Ivan_Barto%C5%A1), kterými jsou [Ondřej Profant](https://cs.wikipedia.org/wiki/Ond%C5%99ej_Profant), [Michal Bláha](https://www.linkedin.com/in/michalb/?originalSubdomain=cz), [Lenka Zátorská](https://www.vlada.cz/cz/urad-vlady/organizacni-struktura/organizacni-schema-uradu-vlady-cr-65949/) a další. Díky patří také zapojeným na [Ministerstvu vnitra](https://www.mvcr.cz) a [Úřadu vlády](https://www.vlada.cz/cz/urad-vlady/) a ostatním, kteří na této změně pracovali mnoho měsíců. Poděkování za spolupráci i konstruktivní připomínky také patří [ICT Unii](http://www.ictu.cz), [ČMKOS](http://www.cmkos.cz), [Hospodářské komoře](https://www.komora.cz) a dalším organizacím. Přesto, že se vláda v programovém prohlášení zavázala tuto organizaci zřídit, byla to náročná expertní i politická vyjednávání.

V průběhu ledna 2023 také došlo ke jmenování ředitele [Martina Mesršmída](https://www.linkedin.com/in/mesrsmid/), který byl vybrán na základě doporučení výběrové komise, kde jsem měla tu milou čest společně s [Dianou Rádl Rogerovou](https://www.linkedin.com/in/diana-r%C3%A1dl-rogerov%C3%A1-7737bb22/) zastupovat odbornou veřejnost (více o výběru na [webu Úřadu vlády](https://www.vlada.cz/cz/media-centrum/aktualne/vlada-schvalila-jmenovani-reditele-digitalni-a-informacni-agentury--je-jim-dlouholety-odbornik-na-it-a-vrcholny-manazer-martin-mesrsmid--202374/)).

Pokud uvažujete, že byste se rádi podíleli na významném technologickém posunu naší veřejné správy – kde jinde najdete 10,5 milionů zákazníků najednou? – sledujte [web Digitální a informační agentury](https://digitalizace.gov.cz), nové pozice se tam postupně budou objevovat.

# Plány Rady vlády pro informační společnost (RVIS) na rok 2023 jsou velké

RVIS je stálý řídicí, poradní, iniciační a koordinační orgán vlády České republiky pro rozvoj digitálních služeb ve veřejné správě a e-Government, kde jsme s Česko.Digital součástí předsednictva jako zástupci akademické sféry a občanské společnosti (více o historii [na Wikipedii](https://cs.wikipedia.org/wiki/Rada_vl%C3%A1dy_pro_informa%C4%8Dn%C3%AD_spole%C4%8Dnost)).

V lednu 2023 jsme v rámci předsednictva diskutovali všechny aktivity a plány pro rok 2023 a na seznamu bylo více než 40 bodů, které se informační společnosti dotýkají. Struktura Rady je poměrně složitá, poslední měsíce jsme pracovali na jejím zjednodušení a akceschopnosti. Dopad těchto změn uvidíme právě v tomto roce (sledujte pravidelné zápisy [na webu Úřadu vlády](https://www.vlada.cz/cz/ppov/rvis/zrvpis/)).

![](https://data.cesko.digital/img/ocima-CEO/1/1.jpeg)

Důležité je, že předsednictvo nemá za cíl sledovat všech 40 témat (to prakticky ani nejde), ale dohlíží na průběžnou práci 6 výborů, které tvoří a realizují strategie (více k organizační struktuře na webu [Úřadu vlády](https://www.vlada.cz/assets/ppov/rvis/zapisy_rvis/20230101_RVIS_Orgchart.pdf)).

Nově se také v RVIS budeme věnovat pilíři [Digitálního vzdělávání](https://digitalnicesko.gov.cz/evropa/). Předsedou výboru je [Martin Úlovec](https://cz.linkedin.com/in/martin-%C3%BAlovec-b50210169), který se vzdělávání věnuje už na [](https://twitter.com/msmtcr) [Ministerstvu školství](https://www.msmt.cz). Digitální vzdělávání pro rok 2023 vnímáme ve dvou klíčových oblastech – rozvoj základních digitálních dovedností a expertní vzdělání žen v IT. 

Dlouhodobě je klíčovou aktivitou strategie [Digitální Česko](https://digitalnicesko.gov.cz), která má úplně nový web a srozumitelně vysvětluje priority digitalizace pro následující rok 2023.

V Radě vlády budeme také průběžně sledovat rozvoj Digitální a informační agentury, která některé z důležitých aktivit bude postupně od vnitra přebírat do své zodpovědnosti. 

Já osobně se jako zástupce občanské společnosti chci soustředit na důležitost tvorby nových digitálních řešení a služeb pro občany s důrazem na [uživatelskou přívětivost](https://en.wikipedia.org/wiki/User_experience) a [přístupnost](https://wikisofia.cz/wiki/P%C5%99%C3%ADstupnost_webu), užitečnost aplikace, úsporu času a peněz.

# Máme budoucího prezidenta. Ale co dál?

Jelikož tento souhrn píšu až poslední den v měsíci, máme již za sebou volbu prezidenta republiky a mohu tak pogratulovat Petrovi Pavlovi k roli budoucí hlavy státu. Probíhající kampaň byla náročná a tvrdá a my v komunitě jsme se snažili přispět ve spolupráci s [Kohovolit.cz](https://kohovolit.eu) k informované volbě díky [Volební kalkulačce](https://www.volebnikalkulacka.cz). 

Tato kampaň ale ukázala také jeden důležitý moment – vlnu zájmu o politiku a stát, protože účast v prezidentských volbách (70,25 %) byla nejvyšší za dobu, kdy přímou prezidentskou volbu máme a jedna z nejvyšších v porovnání s parlamentními volbami (více dat na [Seznam Zprávy](https://www.seznamzpravy.cz/sekce/volby-prezidentske-244)).

![](https://data.cesko.digital/img/ocima-CEO/1/2.jpeg)

Tohle je příležitost a přeju nám všem, aby zájem o politiku a stát neustal s ukončením voleb, ale pokračoval dále. Protože:

* hlas ve volbách je klíčem ke spoluzodpovědnosti za směřování našeho státu,
* důvěryhodný politik*čka je ten, kdo umí volební sliby proměnit v konkrétní činy,
* zodpovědný volič*ka je ten, kdo se zajímá o politické dění kolem sebe a ptá se svých zvolených zástupců průběžně, pokud jednají v rozporu s jeho zájmy.

Díky, že jste dočetli až sem. Pokud máte otázku, zpětnou vazbu nebo se chcete podělit o vaše důležité momenty, jsem vám k dispozici na našem Slacku nebo e-mailu [eva@cesko.digital](mailto:eva@cesko.digital).

*Korektorka: Zuzana Konečná*