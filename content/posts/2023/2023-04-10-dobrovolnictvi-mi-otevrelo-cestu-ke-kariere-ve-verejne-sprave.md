---
title: Dobrovolnictví mi otevřelo cestu ke kariéře ve veřejné správě
author: michaela.madlova
cover: https://data.cesko.digital/img/kariera-pres-dobrovolnictvi.png
date: 2023-04-10-01-43
slug: dobrovolnictvi-mi-otevrelo-cestu-ke-kariere-ve-verejne-sprave
description: "Když Emily Macrae poprvé dorazila na setkání dobrovolníků
  organizace Civic Tech Toronto, těšila se hlavně na špičkově vybavenou kancelář
  Twitteru a na pizzu. Netušila, jak moc dobrovolničení v civic-tech organizaci
  ovlivní její profesní život a změní pohled na zaměstnance státní správy. Emily
  je členkou státní správy kanadské provincie Ontario, dlouhodobě se podílí na
  organizaci akcí Civic Tech Toronto a před nedávnem se stala také dobrovolnicí
  organizace Techfugees Canada. "
lang: cs
---
*Rozhodla se o svou zkušenost podělit a my vám přinášíme překlad původního anglického textu publikovaného na [webu Apolitical](https://apolitical.co/solution-articles/en/how-volunteering-led-me-to-a-career-in-the-public-service).*

Může být obtížné představit si kariéru ve veřejné správě, zvlášť když je za hnací sílu „inovací“ považován soukromý sektor. Státní správa ale potřebuje lidi z různých profesí, kteří jsou ochotni **propojovat empatii s technologiemi**. Díky dobrovolnictví v oblasti civic-tech se můžeme seznámit se zaměstnanci veřejné správy a porozumět jejich práci.

# Co má společného státní správa a Civic Tech Toronto?

Státní úředníci na celém světě se potýkají s tím, jak shromažďovat data [ve spolupráci s komunitami různé rasové příslušnosti](https://apolitical.co/solution-articles/en/should-a-government-form-ask-for-your-race), jak [pomáhat mladým lidem s rozvojem digitálních dovedností](https://apolitical.co/solution-articles/en/designing-national-digital-education-platforms) a jak [určovat priority při investování do infrastruktury](https://apolitical.co/solution-articles/en/mapping-data-in-UK-government).

Těmito otázkami se každé úterý večer zabývají také dobrovolníci z organizace [Civic Tech Toronto](http://civictech.ca/). **Dobrovolničení** v této vícegenerační komunitě lidí s dovednostmi a zájmy z oblasti webdesignu, uživatelského výzkumu, analýzy dat, digitálního storytellingu a rozvoje politiky **mě přivedlo k práci ve státní správě**.

# Dobrovolnictví boří mýty

Když jsem v květnu 2017 poprvé dorazila na setkání Civic Tech Toronto, mým hlavním cílem bylo podívat se, jak to vypadá uvnitř Twitteru Kanada, který ten měsíc skupinu hostil. Ale po týdnech a měsících, kdy jsem se na schůzky organizace vracela, už to nebylo kvůli kanceláři se špičkovými technologiemi, ani kvůli štědré nabídce pizzy. Začala jsem se podílet na dobrovolnických projektech, které se zabývají tím, **jak mohou data a technologie zlepšovat veřejný prostor a služby**, namísto toho, aby přispívaly ke zrychlení privatizace a prekarity.

Civic Tech Toronto **sdružuje studenty i důchodce, programátory samouky i profesionály** se zkušenostmi z veřejného, soukromého, i neziskového sektoru. **Seznámení s dobrovolníky**, kteří pracovali pro státní sektor, **rozbilo všechny stereotypy**, které jsem o úřednících mohla mít. Je to **skupina profesionálů**, kteří s využitím komunitního výzkumu a kritického myšlení **řeší závažné problémy**, jako je podpora bydlení a policejní rasismus. Namísto toho, aby si po své obvyklé pracovní době „dali oraz“, jdou pokračovat v práci **na srdcových projektech**.

Díky příkladu těchto dobrovolníků jsem si dokázala představit kariéru ve státní správě. Během společného dobrovolničení jsem viděla, **jaký vliv má empatie, zvídavost a trpělivost na práci státních zaměstnanců** v oblasti záchranných služeb, standardů otevřených dat, bezpečnosti silničního provozu a vývoji dvojjazyčných webových stránek.

# BikeSpace zlepšuje život ve městě

Jako dobrovolnice jsem se nejvíce zapojila do projektu [BikeSpace](https://bikespace.ca/). Dozvěděla jsem se tak, na základě čeho se státní zaměstnanci rozhodují a jak shromažďují data. Projekt BikeSpace zahrnoval partnerství s městem Toronto: z obecních prostředků byl financován [produktový manažer](https://apolitical.co/solution-articles/en/six-things-to-know-about-project-management-in-the-public-sector) na částečný úvazek, který se staral o to, aby náš tým programátorů, designérů a výzkumníků fungoval.

Vytvořili jsme **webovou aplikaci**, která uživatelům umožnila zapíchnout špendlík do mapy na místo, kde potřebovali zaparkovat **jízdní kolo**. Cílem bylo sesbírat data, která pomohou Torontu určit, kde **investovat do cyklistické infrastruktury**. Náš tým spolupracoval s nadšenými zaměstnanci státní správy, kteří nejenže trávili večery diskusemi o komplikované problematice moderování obsahu s dobrovolníky, ale také vyvinuli [low-tech nástroje](https://feedbackframes.com/) pro zlepšení veřejných konzultací.

# Od dobrovolnictví ke smysluplné kariéře

O práci v ontarijské státní správě jsem se ucházela, protože dobrovolnictví mi ukázalo, že **veřejný sektor může být sídlem motivované komunity lidí**, která umí naslouchat a řešit problémy. Od té doby jsem pracovala už na čtyřech různých ministerstvech a pokračuji s podporou rozvoje civic-tech skupin po celé Kanadě; dobrovolníci v dalších městech [rozkliknou kód](https://github.com/CityofEdmonton/bikespace-dashboard) aplikace BikeSpace, aby ji přizpůsobili místním potřebám a propojili organizace pracující s uprchlíky. Stejně jako já si však členové civic-tech komunity budují kariéru i ve státní sféře, kde jejich zapojení do oblastí jako [ochrana soukromí již od návrhu](https://apolitical.co/solution-articles/en/is-open-data-at-odds-with-citizens-privacy), [„open source](https://apolitical.co/solution-articles/en/cooperative-development-for-better-services)“ a [etika umělé inteligence](https://apolitical.co/solution-articles/en/algorithms-and-ai-in-the-public-sector-the-rules) může být podkladem pro rozhovory s dalšími apolitickými kolegy.

*Překlad: Michaela Mádlová, Lenka Kovaříková*

*Korektorka: Romana Přibylová*