---
title: Česko na chvostu, v digitalizaci jsou lepší Irové i Portugalci. Jak bude
  probíhat další digitální transformace Česka?
author: aneta.pisarikova
cover: https://data.cesko.digital/img/clanek-digitalizace-ceska/cover.png
date: 2023-04-03-06-22
slug: jak-bude-probihat-dalsi-digitalni-transformace-ceska
description: "Digitální dekáda hýbe světem a v Evropě se stává hlavním tématem
  strategických plánů všech zemí. I přesto mezi nimi panují rozdíly. Jak jsme na
  tom v Česku s digitalizací v porovnání s ostatními státy? Do jakých oblastí se
  povedlo nové technologie zavést a kam budeme dále směřovat? "
lang: cs
---
# Jak jsme na tom v Česku 

Digitální revoluce začala. Česká republika se v posledních letech snaží o snížení osobních záležitostí a usiluje o jejich přenesení do online prostoru. **Česko tedy pevně aspiruje na digitální transformaci** mnoha oblastí napříč společností. To potvrzují už dlouhodobé **vládní cíle**, mezi které patří například strategie [Digitální Česko](https://digitalnicesko.gov.cz/). Vedle toho koordinuje svá opatření s hlavními **strategiemi EU** (za všechny třeba [Digitální dekáda](https://commission.europa.eu/strategy-and-policy/priorities-2019-2024/europe-fit-digital-age/europes-digital-decade-digital-targets-2030_en)). Přesto je Česká republika v porovnání s evropskými státy spíše podprůměrem.  

**Evropská komise** každý rok uděluje evropským státům vysvědčení o stavu digitální společnosti **v podobě tzv. [DESI indexu](https://digital-strategy.ec.europa.eu/en/policies/desi-czech-republic)** (Digital Economy and Society Index). Česká republika se v tomto hodnocení pravidelně umisťuje až ve druhé polovině. Ani minulý rok nebyl výjimkou. Podle zprávy Evropské komise z roku 2022 se **Česká republika umístila na 19. místě z 27 členských států**. Oproti předchozímu roku si tak bohužel o jednu příčku pohoršila. 

![](https://data.cesko.digital/img/clanek-digitalizace-ceska/1.png)

*Zdroj: DESI 2022, Evropská komise*

Česko dosáhlo od roku 2017 poměrně **významného pokroku v celkovém skóre DESI**, které se mírně zlepšilo. I přesto je stav stále nepříznivý. Tradičně nejsilnější výsledky máme podle Evropské komise v oblasti lidského kapitálu. Zlepšení jsme zaznamenali i v oblasti digitálních veřejných služeb a v konektivitě, tedy pokrytí pevným a mobilním širokopásmovým připojením. Naopak jsme se zhoršili v integraci digitálních technologií,  konkrétně v jejich integraci do podniků a elektronického obchodu. 

![](https://data.cesko.digital/img/clanek-digitalizace-ceska/2.png)

*Zdroj: DESI 2022, Evropská komise*

# Co se u nás digitalizovat povedlo

I přes různé [bariéry](https://www.nku.cz/assets/publikace-a-dokumenty/ostatni-publikace/zprava-o-digitalizaci-verejne-spravy.pdf) v digitální transformaci Česka pozorujeme, že se **veřejné služby a státní administrativa pomalu a jistě přesouvají do digitálního světa**. [Průzkum](https://cesko-digital.atlassian.net/wiki/spaces/BRAND/pages/983564292/Pr+zkum+kl+ov+ch+akt+r+2023) od Česko.Digital ukázal, že 41 klíčových aktérů za dobrý příklad zavedení technologie považuje BankID, Portál občana, datové schránky, eRecept a Lítačku. Pojďme se společně podívat na tyto povedené projekty, které usnadňují život občanům i firmám. 

## Bankovní identita (BankID)

V Česku bylo vytvořeno několik [identifikačních prostředků](https://info.identitaobcana.cz/idp/). **Bankovní identita** je metoda digitálního ověření totožnosti, díky níž získáme přístup ke všem službám eGovernmentu. 

## Portál občana

Pro bezpečnou komunikaci se státem byl dále vytvořen **[Portál občana](https://www.mvcr.cz/clanek/portal-obcana.aspx)**, který funguje jako rozcestník pro další portály. Uživatel si tak může odkudkoli zkontrolovat platnost dokladů, založit či změnit živnost nebo třeba nahlédnout do katastru nemovitostí. 

## Datové schránky

Dále byl uveden do provozu systém **[datových schránek](https://www.mvcr.cz/clanek/datove-schranky-datove-schranky.aspx)**, elektronického úložiště, jehož prostřednictvím si už od roku 2009 může občan vyměňovat dokumenty se státní správou. Tato služba nám umožňuje například podání daňového přiznání, zažádání o rodičovský příspěvek nebo odeslání daně z převodu nemovitosti.

## eRecept

Velký průlom nastal po letech i ve zdravotnictví: Místo papírové formy lékařského předpisu nám chodí SMS s QR kódem, který slouží pro vyzvednutí našich léků. **[eRecept](https://www.epreskripce.cz/)** nahrazuje nečitelně naškrábané klasické recepty, lékař ho vystaví v digitální formě (přes SMS, email, aplikaci).

## Lítačka (mobilní aplikace PID Lítačka)

V neposlední řadě došlo k digitální proměně **[Lítačky](https://pid.cz/mobilni-aplikace/)** z klasické plastové karty do mobilní aplikace. Díky této aplikaci máme všechny informace o cestách po Praze a ve Středočeském kraji na jednom místě. Nejenom že si v PID Lítačce snadno vyhledáme nejvýhodnější spojení, ale aplikace nám zároveň doporučí i jízdenku, kterou si můžeme obratem pohodlně koupit.

# Kam bude digitální transformace Česka směřovat

Vidíme, že existuje **řada úspěšně implementovaných digitálních projektů**. V oblasti digitalizace je ovšem pořád na čem pracovat. Česko i nadále usiluje o nové online platformy, které lidem usnadní a urychlí procesy. Aby digitální procesy běžely efektivně, chce to taky **zaměřit se na posílení těch slabších stránek**.

Evropská komise v DESI indexu za rok 2022 popisuje **budoucí vývoj digitalizace v České republice** s novou vládou v čele **celkově v pozitivním duchu**. Ve své zprávě uvádí, že první hmatatelnou reformou nového kabinetu je vytvoření ústředního týmu pro e-government, který bude koordinovat digitální transformaci veřejné správy. To už se stalo. Vznikla státní [Digitální a informační agentura](https://digitalizace.gov.cz/) (DIA).

Budoucí směr digitalizace Česka se bude odvíjet od plnění vládních cílů. Hlavním záměrem je reformovat správu dat, podporovat používání otevřených dat a transformovat datová centra na propojený datový fond. Vláda také plánuje upravit mzdové pracovní podmínky, aby přilákala více IT profesionálů pro práci na digitální transformaci veřejné správy.

# Buďme součástí digitální transformace

Digitální transformace je pro všechny státy důležitou výzvou do budoucna. Právě pandemie Covid-19 nám ukázala, jak snadno může dojít k omezení osobního kontaktu, a stala se impulsem k přesunu řady činností do online prostředí. Digitální transformaci najednou všechny státy vnímaly jako hlavní prioritu. A tento pozitivní trend zasáhl i nás v České republice. **Nevyhýbejme se digitálnímu světu, ba naopak – buďme jeho součástí a prošlapávejme nové digitální cesty.** My v Česko.Digital jsme už začali. Jsme komunita lidí, kteří ve svém volném čase pomáhají státu i nestátním organizacím a mění tak Česko k lepšímu. Chceš taky? Přidej se k nám přes [join.cesko.digital](http://join.cesko.digital)!

*Editorka: Barbora Berková* 

*Korektura: Silvie Mitlenerová*