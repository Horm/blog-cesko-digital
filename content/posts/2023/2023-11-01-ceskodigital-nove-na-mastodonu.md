---
title: Česko.Digital nově najdete i na Mastodonu. K čemu je nám (a vám!) dobrá
  další sociální síť?
author: zoul
cover: https://data.cesko.digital/img/mastodon.png
date: 2023-11-01-03-09
slug: ceskodigital-nove-na-mastodonu
description: Mastodon je sociální síť, na které můžete sdílet krátké texty,
  odkazy a obrázky, podobně jako kdysi na Twitteru (dnes X). Najdete zde i
  tradiční interakce jako lajkování nebo sdílení cizích příspěvků, i když s
  trochu odlišným chováním než na jiných sítích. K čemu je to dobré, proč nám
  nestačí X a proč jsme si v č.d vybrali namísto Threads nebo Bluesky právě
  Mastodon?
lang: cs
---
Nebudeme chodit kolem horké kaše a rovnou řekneme, že Mastodon pro nás lépe vystihuje internet takový, jaký by podle našich hodnot měl být: **otevřený, založený na spolupráci a nezávislý**. Na rozdíl od X, Threads nebo Bluesky nejde o síť, kterou by mohl někdo „vlastnit“ a diktovat její pravidla. Podobně jako například u e-mailu jde o volnou síť mnoha spolupracujících hráčů, z nichž žádný nemá zcela dominantní postavení.

Účet si můžete založit například na největším českém serveru [mastodonczech.cz](http://mastodonczech.cz), největším světovém serveru [mastodon.social](https://mastodon.social/), ale také na obskurních regionálních serverech jako třeba [boskovice.social](https://boskovice.social/). Bez ohledu na to, kde účet máte, se můžete bavit s uživateli všech ostatních serverů – a docela snadno lze provozovat i server vlastní ([stejně jako to děláme my](https://mastodon.cesko.digital/)). Pokud se vám někde přestane z libovolných důvodů líbit, můžete se přestěhovat na jiný server. O své sledující nepřijdete, Mastodon je automaticky přesměruje na novou adresu. Jste přece jeho uživatelé, ne jeho rukojmí.

### Pět zásadních výhod Mastodonu

* Bez reklam
* Bez algoritmů
* Bez narušování soukromí
* Bez nadřazené centrální autority
* Domácí kutilové si mohou provozovat sami :)

Z praktického pohledu pro vás může být podstatnější to, že za Mastodon nemusíte na rozdíl od jiných sociálních sítí platit ani sledováním reklam a sponzorovaných příspěvků, ani svými soukromými daty. Nikdo vám na něm také nebude chytračit s obsahem vaší „timeline“, na které najdete prostě příspěvky sledovaných účtů v chronologickém pořadí. Pokud vám nebude vyhovovat výchozí webové rozhraní, můžete si vybrat z mnoha jiných webových i nativních aplikací, placených i zdarma. A pokud si nechcete zakládat žádný nový účet, nemusíte – můžete nás [sledovat i bez přihlášení](https://mastodon.cesko.digital/@ceskodigital) a nerdy určitě potěší, že jako každý jiný účet na Mastodonu je i ten náš automaticky dostupný [přes RSS](https://mastodon.cesko.digital/@ceskodigital.rss).

Otevřenost Mastodonu ale nekončí u možnosti sledovat uživatele napříč různými servery. Mastodon je postavený na otevřeném protokolu [ActivityPub](https://activitypub.rocks), takže umí spolupracovat i se zcela jinými aplikacemi a sítěmi. Ze svého účtu na Mastodonu tak můžete například „sledovat“ [blog na WordPress.com](https://wordpress.com/blog/2023/10/11/activitypub/) nebo [fotky na službě Pixelfed](https://pixelfed.org). Výsledné síti navzájem propojených služeb se říká [Fediverse](https://en.wikipedia.org/wiki/Fediverse). Tohle běžné korporátní sítě neumějí – zkuste někomu navrhnout, že by mohl z X sledovat něčí účet na Instagramu. Nejspíš se dočkáte nechápavých pohledů a klepání na čelo, *jsou to přece odlišné sítě*. A přitom je možnost propojení těchto „odlišných sítí“ v jádru samotného slova *inter–net*. Jen jsme si v posledních letech jako žáby v hrnci zvykli spíš na řadu pečlivě oddělených a uzavřených *intra–netů*.

Mastodon je zkrátka stavěný a provozovaný především v zájmu uživatelů, nikoliv inzerentů nebo majitele. Přesně takové by technologie podle nás měly být, a proto jsme dali Mastodonu přednost před alternativami. Pokud se k nám budete chtít přidat, můžete začít třeba na největším českém serveru [mastodonczech.cz](https://mastodonczech.cz/); náš hlavní účet pak najdete na [@ceskodigital@cesko.digital](https://mastodon.cesko.digital/@ceskodigital). Těšíme se na vás!

*Editorka: Silvie Mitlenerová*

*Korektorka: Silvie Mitlenerová*