---
title: Bariéry digitální inkluze aneb proč každý nemůže používat ty internety?
author: martin.racz
tags:
  - digitalni-inkluze
cover: xxx
date: 2023-06-27-10-42
slug: bariery-digitalni-inkluze
description: Digitální technologie. Mocný nástroj, který nám ulehčí nejednu
  starost. Můžeme díky nim komunikovat s blízkými, efektivněji pracovat nebo se
  vzdělávat. Co ale brání tomu, aby technologie ovládali všichni stejně dobře? A
  jak tyto bariéry vnímají znevýhodněné skupiny? Tomu se věnujeme v našem
  projektu Digitální inkluze.
lang: cs
---
# Co Digitální inkluze řeší?

Projekt, na němž komunita Česko.Digital pracuje za podpory [Google.org](https://www.google.org/), si klade za cíl nalézt **praktické a funkční řešení**, které znevýhodněným cílovým skupinám umožní **zlepšit jejich digitální dovednosti**. Chceme zlepšení provést tak, aby perfektně zapadlo do už fungujících ekosystémů neziskových organizací, které s těmito skupinami pracují. 

Projekt se zaměřuje na: 

* **děti** (ve věku 12-18 let, pocházející z ekonomicko-sociálně ztížených podmínek či etnicky vyloučených komunit),
* **minority** (dospělí lidé, kteří jsou ze společnosti vyloučeni ze sociálních či ekonomických důvodů),
* **seniory** (ve věku 65+ let, kteří trpí osamělostí a sociální vyloučeností).

![](https://data.cesko.digital/web/projects/digitalni-inkluze/cilovky.png)

Všechny cílové skupiny spojuje jedna zásadní charakteristika, a to **nízká digitální gramotnost**. Tu můžeme vnímat jako soubor kompetencí, pomocí kterých je jedinec schopen se správně rozhodnout **kdy, jak, proč a které digitální technologie použije k řešení svých každodenních záležitostí**.

Projekt už prošel 2 fázemi. V první fázi jsme zmapovali problematiku a provedli **sběr průvodních informací a znalostí** (březen 2023). Poté následovala **diskuze s 15 organizacemi**, které s cílovými skupinami aktivně pracují (duben 2023).

Chtěli jsme tím:

* porozumět aktuální situaci cílových skupin,
* pochopit jejich vztah k technologiím,
* analyzovat jejich předešlé zkušenosti se vzděláváním v této oblasti,
* nalézt cesty k uskutečnění vlastního výzkumu.

Nyní probíhá fáze třetí – **samotný výzkum mezi cílovými skupinami** (jehož konec se předpokládá na přelomu června a července).

Co bude konkrétním výstupem projektu, ještě není 100% určeno. Konečným produktem, který by splňoval potřebná očekávání, může být cokoliv z následujícího:

* platforma vzájemné pomoci,
* propojování dobrovolníků s uživateli,
* tvorba podpůrných materiálů,
* iniciace vytvoření vhodné asociace.

# Jaké faktory dětem, minoritám a seniorům nejvíce brání proniknout do nových technologií?

Ve výzkumu jsme analyzovali tyto kategorie faktorů:

* nedigitální bariéry a kontext,
* úroveň digitálních kompetencí,
* digitální bariéry,
* hardwarové bariéry,
* motivace k používání digitálních nástrojů,
* předešlé zkušenosti se vzděláváním.

## Nedigitální bariéry a kontext

Nedigitální kontext (jak lidé žijí a přemýšlejí) sledujeme proto, že i tento faktor ovlivňuje přístup cílových skupin k digitálním technologiím.

Významnou roli u dětí a minorit hraje **míra omezené mobility** (naproti tomu u skupiny seniorů mluvíme o standardní fyzické mobilitě). Tyto skupiny se uzavírají ve svých bublinách – zde je nikdo neinspiruje nebo nenutí k tomu, aby hledaly i jiná řešení kromě těch, která vidí v okolí.

Všechny skupiny taktéž většinou čelí **zdravotním potížím** – u dětí a minorit se např. často opomíná duševní zdraví. Patří sem také problémy se zrakem či obratností, které znesnadňují přístup k digitálním technologiím.

**Diskriminace**, ať už ze strany institucí, nebo **nemožnost spolehnout se** na příslušníky své rodiny a najít u nich podporu, je další silnou sociální bariérou. Lidé také nemusí svůj problém vnímat jako problém, nebo nevědí, že mají právo si říct o pomoc.

## Úroveň digitálních kompetencí a bariéry

Cílovým skupinám často chybí přehled o tom, jaké možnosti v oblasti digitálních technologií mají a **jak je mohou využívat**. 

Omezuje je také to, jestli mají k dispozici zařízení, kde mohou  digitální technologie využívat, nebo je mají nefunkční a zastaralá. Jaká zajímavost se s tím pojí? **Čím je cílová skupina mladší, tím se zvyšuje počet vlastníků chytrých telefonů** a zároveň klesá jejich znalost či zkušenost s PC (ve skupině seniorů přibližně 40 % z nich vlastní jak PC, tak chytrý mobil). Problémem je také nedostupnost připojení k internetu a jeho cena

Především děti a minority pak mají **vysokou náchylnost k šíření dezinformací**. Podobný fenomén panuje i u seniorů, ovšem ti se také přehnaně strachují z technologií.

## Motivace k používání digitálních nástrojů

Mnoho lidí z cílových skupin se o nové nástroje zajímá až tehdy, když na jeho kvality **obdrží osobní doporučení**.

Děti motivuje sebeprezentace na sociálních sítích nebo využití technologií ve výuce. Oproti tomu senioři chtějí získat nové informace (ať už ze světa nebo z oblasti svých zájmů) nebo se snaží udržet kontakt s rodinou. Minority nástroje využívají hlavně při dosažení svých cílů (např. tvorba CV). Kromě seniorů potřebují ostatní skupiny vidět **okamžitý efekt, přínos a hodnotu těchto technologií**.

## Předešlé zkušenosti se vzděláváním

Ačkoliv uživatelé absolvují školení, **nabyté dovednosti mohou velmi často rychle ztratit** – nemohou je totiž okamžitě vyzkoušet v běžném životě. Často také potřebují **kuchařkový přístup**, který jim krok po kroku téma vysvětlí, a nejsou trpěliví při zkoušení různých možností využití technologií.

# Kam projekt směřuje?

Díky provedeným rozhovorům jsme si ujasnili specifika, která jsou pro následnou práci a hladký průběh projektu nutná. Mezi nimi například:

* **nemožnost provést výzkum digitálně** (mnoho členů cílových skupin nemá šanci se jej plnohodnotně účastnit),
* **nutnost specifického přístupu a metod pro jednotlivé skupiny** (pro maximalizaci srozumitelnosti, včetně přihlédnutí k jejich specifickým potřebám),
* **potřeba úzké spolupráce s pečujícími a zainteresovanými organizacemi**.

Pomocí výzkumu (především dotazníkové šetření a hloubkové rozhovory) s ohledem na tyto faktory **změříme digitální propast** jednotlivých segmentů cílových skupin, prozkoumáme hlouběji jejich vztah k digitálním technologiím a **získáme podklady pro design** konečného produktu.

## Podívej se na záznam nebo prezentaci

🔵 [Záznam živého vysílání ze Showcase #1](https://www.youtube.com/watch?v=Mx4SWKN5-K8)

🔵 [Infografika cílových skupin](https://drive.google.com/file/d/1geuq2c62ZuhGWtJoFdowoFOHz-3mp70a/view?usp=share_link)

🔵 [Prezentace](https://drive.google.com/file/d/1ZLAW8AfEGddPrXhpOknzhZS2EGZV21sY/view?usp=share_link)

Jestli tě toto téma zajímá nebo chceš pomoci rozvíjet projekt, ozvi se Product Ownerce Lujze Kotryové na [lujza.kotryova@cesko.digital](mailto:lujza.kotryova@cesko.digital).

*Editorky: Lenka Vaculínová, Terézia Palaščáková*

*Korektor: Zuzana Konečná*