---
title: "Případovka: Zachraň oběd aneb jak ukočírovat 20 000 obědů před vyhozením  "
author: lenkab
tags:
  - hotova-jidla-pomahaji
cover: https://data.cesko.digital/img/pripadovka-zachran-obed/pripadovka-cover.png
date: 2023-10-24-02-58
slug: pripadovka-zachran-obed
description: "Denně se v každé velké jídelně vyhodí přes 25 kg hotových pokrmů,
  které by se daly docela dobře poslat dál. Jak dostat nesnězené obědy k
  potřebným lidem? Nad tím jsme si společně se Zachraň jídlo lámali hlavu v
  komunitě Česko.Digital. Jak taková spolupráce probíhá, jak se projekt do
  komunity Česko.Digital dostal a co je dobré vědět předem, než se rozhodnete do
  spolupráce jít, si povíme v dnešní případové studii projektu Zachraň oběd. "
lang: cs
---
# Kdo je Zachraň jídlo? 

Neziskovka, která v Česku mění přemýšlení o potravinách, jejich spotřebě a nakládání se zbytky. Díky neustálému upozorňování na problematiku plýtvání jídlem se pomalu mění zákony a vyhlášky, například od 1. července 2023 mají jídelny nově možnost darovat pokrmy, které byly zchlazeny či zmraženy po celou dobu jejich použitelnosti. V čele neziskovky stojí Michaela Číhalíková. O tom, co Zachraň jídlo dělá pro snížení plýtvání potravin a které projekty už mají za sebou,se dozvíte na webu [zachranjidlo.cz](https://zachranjidlo.cz/).

# O co šlo? 

Neziskovka Zachraň jídlo zmapovala situaci v českých podnikových jídelnách a zjistila, že se v nich denně vyhodí až 72 000 porcí jídla. Od března 2020 absolvovali lidé ze Zachraň jídlo 50 schůzek s odborníky ze státní správy, gastroprovozů i charitativních organizací, aby zjistili, kde jsou překážky v darování nevyužitých porcí jídla. Společně s KMPG zodpověděli otázky typu: „Kdo nese zodpovědnost za zdravotní nezávadnost darovaných pokrmů?“ nebo „Může darovat i školní jídelna?“, a podobně. Po vzoru ze zahraničí navrhli logistický systém, ošetřili všechno z pohledu legislativy a připravili příručku „Jak darovat hotové pokrmy“. Jakmile se zapojily první gastroprovozy a charitatitvní organizace, pustili se lidé ze Zachraň jídlo do rozšiřování sítě dárců i příjemců, a ve spolupráci s dobrovolníky Česko.Digital také do přípravy aplikace pro darování obědů.

# Co má za sebou projekt Zachraň oběd? 

Po roční společné práci lidí z neziskovky Zachraň jídlo a expertních dobrovolníků Česko.Digital má Zachraň oběd na kontě: 

* Počet zachráněných porcí před jistým vyhozením: 25 000
* Váha zachráněného jídla: 7 tun 
* Počet jídelen momentálně zapojených do darování: 8
* Počet charitativních organizací přijímajících teplé pokrmy: 8
* Hodnota zachráněného jídla: 1 523 000 Kč
* Uhlíková stopa – počet zachráněných stromů: 4 851

To všem jiné i díky tomu, že se nám společně podařilo nadesignovat a vyvinout tzv. minimální řešení, v tomto případě **jednoduchou tabulku založenou v interaktivní aplikaci [Airtable](https://airtable.com/)**.

**Minimální řešení, které můžete najít i pod anglickou zkratkou MVP (Minimum Viable Product)** je produkt s nejmenší možnou funkcionalitou, který je plně použitelný a umožňuje rychle získat zpětnou vazbu od zákazníků pro další vývoj.

*„Airtable řešení nám velmi pomohlo s nastavením jednotného procesu darování v praxi. Funguje také jako forma předávacího protokolu, díky které také dokážeme sbírat data o pokrmech, které se převáží,“* říká Denisa Rybářová ze Zachraň jídlo.

> **Jak funguje akcelerátor Česko.Digital?** Mrkněte do [článku na našem blogu, kde popisujeme co to je a které projekty se hodí k akceleraci](https://cesko-digital.atlassian.net/wiki/spaces/CD/pages/832242262/Jak+na+p+ijet+projektu+do+akcelerace).

# Proč se vlastně Zachraň jídlo propojilo s Česko.Digital? 

Projekt Zachraň oběd prošel akcelerátorem Česko.Digital, kde se k němu připojili lidé z komunity, které téma zajímá a projekt jim připadal užitečný. Akcelerátor je naše platforma pro nové projekty, pomocí kterého hledáme řešení celospolečenských problémů a přinášíme díky nim do Česka inovace. 

Zachraň oběd byl přesně typ projektu, který se pro akceleraci v Česko.Digital hodí. Proč? 

* jeho řešení je možné vylepšit pomocí technologií
* má zadavatelský tým, který je schopný stát se [product ownerem](https://cesko-digital.atlassian.net/wiki/spaces/CD/pages/87465301/Product+Owner) a produkt dále rozvíjet 
* je to projekt, který může sloužit velmi široké cílové skupině 
* má potenciál nastartovat celospolečenskou změnu 

> ### *„Při zadávání projektu do akcelerátoru je zásadní uvědomit si jednu důležitou věc. Zadavatel do toho musí jít s vědomím, že Česko.Digital není agentura, která mu vypracuje řešení na klíč,“ říká Romana Pokorná, která má v Česko.Digital. na starosti akcelerátor a jeho další rozvoj. „Jsme expertní dobrovolnickou organizací, která může neziskovkám nebo státním organizacím pomoci v oblasti technických a IT řešení. Na projektech pak intenzivně pracují zadavatelé spolu s dobrovolníky v jednom týmu.“*

# Hlavní úkol: vymyslet technické řešení

V Zachraň jídlo měli vcelku jasnou představu o tom, co je potřeba udělat: vymyslet aplikaci, která usnadní proces darování a pomůže evidovat pokrmy, které se převážejí z jídelen do charitativních organizací. Důležitou funkcí aplikace také mělo být přivolání kurýra firmy DODO, která pokrmy na své náklady převáží.

**Jak si ale poradit s technickým řešením?**

*„Nebyli jsme si jistí, jestli převzít už existující řešení ze zahraničí a přizpůsobit ho našim potřebám, nebo si vyhrnout rukávy a pustit se do toho od nuly. Zároveň jsme věděli, že na to nemáme v týmu potřebné know-how. Také jsme si uvědomovali, že jako neziskovka nemůžeme zakázku jen tak zadat komerční firmě, nemáme na to dostatek financí. Oslovili jsme proto Česko.Digital, protože jsme tušili, že v komunitě budou dobrovolníci, kterým může být naše téma blízké. A že by nám mohli pomoci najít ten správný směr.“*

> **Anička Strejcová**, spoluzakladatelka Zachraň jídlo
>
> ![](https://data.cesko.digital/img/pripadovka-zachran-obed/anicka-strejcova.jpeg)

# Kudy vede cesta od problému k řešení

V Česko.Digital projekty prochází otevřeným procesem přijímání. Na začátku je projekt představen široké komunitě, zjišťujeme, zda splňuje kritéria pro to, abychom se v komunitě mohli projektu věnovat. Pokud tímto sítem projde, připraví si zadavatel krátké představení projektu, kterým by měl upoutat členy komunity.\
Díky předchozím krokům už víme, že projekt souzní s naší DNA, takže zpravidla najde první členy týmu. Tak to bylo také u Zachraň oběd.  K projektu se za Česko.Digital přidal Marek Malík jako UX designér, Martin Wenisch jako Tech Lead, Tomáš Volek jako Scrum Master a postupně se k nim přidávali další lidé z naší komunity, kteří přinesli odbornost, jakou projekt potřeboval. Pro projekty, do kterých se jako Česko.Digital zapojujeme, je ale důležité, aby **hlavním zadavatelem a product ownerem zůstal někdo ze zadávající organizace, pracoval spolu s námi na projektu a zapojil i tým své organizace**. V tomto případě byla product-ownerkou zpočátku Anička Strejcová a později Denisa Rybářová, obě ze Zachraň jídlo.

Než jsme došli k nejlepšímu řešení, bylo potřeba projít celým projektovým procesem, který mimo jiné zahrnoval: 

* nábor týmu a oslovení komunity na Slacku Česko.Digital
* úvodní workshop, na kterém jsme si stanovili konkrétní zadání a role v týmu 
* uživatelský výzkum (rozhovory s cílovou skupinou) 
* návrh a výběr správného řešení, které pomůže vyřešit problém 
* design a vývoj minimálního řešení, v tomto případě jednoduché aplikace založené na rozhraní Airtable
* spuštění MVP (Minimum Viable Product) v podobě Airtable aplikace  

Během celého procesu se k projektu přidávali dobrovolníci z Česko.Digital i lidé z neziskovky podle toho, jaká je jejich expertíza a co bylo v rámci projektu potřeba realizovat. 

*„Poprvé jsme s komunitou Česko.Digital mluvili na začátku roku 2022,“* říká za Zachraň jídlo Anička Strejcová. *„Mysleli jsme si, že půjde o relativně krátkou spolupráci, která pokryje hlavně přípravnou fázi projektu a že zbytek bude na nás. Nakonec se ukázalo, že projekt potrvá mnohem déle než jsme si mysleli, ale že z něj nakonec vzejde kompletní řešení, které si budeme dále sami spravovat. A za to jsem vděčná.“*

# Jak dlouho trvala spolupráce?

Během realizace projektu se na projektu Zachraň oběd podílelo celkem 10 expertních dobrovolníků Česko.Digital a 3 lidé z neziskovky Zachraň jídlo. Na projektu jsme společně strávili stovky hodin, které se roztáhly do roku a půl. 

V rámci projektu **vzniklo Airtable řešení, které umožnilo lidem v gastroprovozech nabídnout nesnězené obědy a lidem v Zachraň jídlo poskytlo přehled o tom, co, jak a komu mohou distribuovat**. Na celém návrhu, designu i realizaci se podílel **tým složený z dobrovolníků** Česko.Digital **a lidí, kteří pracují v Zachraň jídlo**. Časem se ukázalo, že bude potřeba  navrhnout vlastní aplikaci, která celý proces zjednoduší. 

![](https://data.cesko.digital/img/pripadovka-zachran-obed/zachran-obed-proces.png)

*„Proces byl delší než jsem předpokládala,“* zamýšlí se nad spoluprací s č.d Anička Strejcová. *„Bylo to ale dáno i naší stranou, dost nám trvalo, než jsme u nás všechno zprocesovali. Na začátku jsme se cítili úplně zahlcení, ale nakonec si to sedlo. Naučili jsme se pracovat asynchronně a řešit věci na dálku, to důležité si říkáme na 14 denních callech.“*

# Co bude dál? 

Zachraň oběd plánuje spuštění aplikace, která by měla zjednodušit proces distribuce nesnězených porcí jídla mezi potřebné. Právě teď na ní pracuje tým Zachraň jídlo s dobrovolníky Česko.Digital Jakubem Timkem a Markem Malíkem. 

![](https://data.cesko.digital/img/pripadovka-zachran-obed/zachran-obed-design.png)

U projektu Zachraň oběd je dobře vidět, jak je důležité nejen vlastní nasazení zadavatele a týmu z konkrétní neziskovky, ale také to, jak umí dobrý tým krásně splynout s dobrovolníky z Česko.Digital. **Když se povede vytvořit stabilní tým, který je pro projekt nadšený stejně jako zadavatel, stává se běžně, že se na něm naši dobrovolníci podílí opravdu dlouho.** V tomto případě je to třeba Marek Malík, který projekt provází už rok a půl nebo Jakub Timko, který si díky spolupráci se Zachraň jídlo připravuje diplomovou práci. 

*„Co jsme si z toho všeho vzali jako organizace? Především jsme se posunuli ve způsobu uvažování, posunuli jsme si limity toho, co podle nás je a není možné,“* hodnotí spolupráci Anička Strejcová. *„Komunita dobrovolníků pro nás byla také závazkem v tom, že jsme hodně řešili zadané úkoly. Nechtěli jsme, aby pracovali na blbostech, které by jim zabraly hodně času. V tomhle byla dobrovolnická forma spolupráce určující snad ještě víc, než kdybychom experty platili.“*

# Jak zjistit, jestli se váš projekt hodí do akcelerátoru Česko.Digital? 

S návrhem na spolupráci může přijít kdokoliv z komunity Česko.Digital (dobrovolník, zástupce neziskové organizace či státu, …), vždycky ale projekt musí vycházet z potřeb **neziskové** organizace. 

Pro akceleraci máme 4 kritéria:

1. **Neziskovost**: zadavatelem je neziskovka a má všechna práva k danému produktu. 
2. **Udržitelnost**: zadavatel umí definovat dlouhodobý cíl produktu a má alespoň na půl úvazku zaměstnance, který se mu může věnovat. 
3. **Dopad**: projekt řeší nějaký celospolečenský problém konkrétní cílové skupiny a jde o problém z oblasti, kterou definují [cíle udržitelného rozvoje.](https://www.spolecenskaodpovednost.cz/sdgs/)
4. **Technologie**: projekt využívá technologie a směřuje k vývoji nebo redesignu technologického řešení, které je navíc open source. 

# Zapojte se

Máte nápad, který může pomoci ostatním v Česku řešit nějakou situaci? Projekt, o kterém víte, že by mu digitální technologie mohly pomoci rozkvést? Řešení, které máte rozpracované a nevíte, jak s ním dál? 

Zkuste nám o něm [něco napsat](https://airtable.com/app9Whl6QSnfOF75l/shrP207QR9RrHTZEi) nebo ho rovnou [představte naší komunitě](https://cesko.digital/join).