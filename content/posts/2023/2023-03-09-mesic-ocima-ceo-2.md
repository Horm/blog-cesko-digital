---
title: "Měsíc očima CEO #2: Zase se vídáme | Není kreativní byrokracie oxymóron?
  | Proč jsou hodnoty důležité?"
author: eva
cover: https://data.cesko.digital/img/ocima-CEO/2/2.jpeg
date: 2023-03-09-10-24
slug: mesic-ocima-ceo-2
description: Pravidelně každý měsíc bych vám ráda osobně přiblížila, jaký je můj
  pohled na to, jak měníme Česko k lepšímu a co zásadního se povedlo i
  nepovedlo. Co se dělo v únoru?
lang: cs
---
# Zase se vídáme

Únor jsme začali v Česko.Digital naplno – **hned první den v měsíci jsme pořádali náš Meetup #3**. Pro mnohé návštěvníky to byl jen další meetup, který se povedl. Pro mě osobně to byl velmi důležitý event, poslední meetup jsme totiž měli v roce 2019.

![](https://data.cesko.digital/img/ocima-CEO/2/1.jpeg)

Meetupy jsme od začátku Česko.Digital s [Kubou](https://www.linkedin.com/in/nesetril/) a [Radkou](https://www.linkedin.com/in/radka-hor%C3%A1kov%C3%A1-317454a/) plánovali jako **pevnou součást budování komunity**. Jsou místem, kde se setkává celá komunita, kde představíme to nejlepší z našich projektů a vytvoříme společný prostor pro propojování.

V roce 2019, kdy Česko.Digital vzniklo, proběhly hned 2 meetupy – první byl někdy na jaře a druhý meetup byl na podzim v [STRV](https://www.strv.com) – a z něj už máme i [dobrý záznam](https://www.youtube.com/watch?v=UUTyq_414uU). Oba meetupy byly úspěšné, protože zájem o Česko.Digital byl významný – hlavně neotřelým konceptem pomáhat v oblasti technologií a s velkými ambicemi.

Pak ale přišel covid a nám trvalo prakticky 2,5 roku, než se nám podařilo tuhle tradici oživit. Prvních pár měsíců jsme uvažovali, že se potkáme online, ale jako **remote first komunita jsme toho online setkávání měli docela dost**, proto jsme se rozhodli počkat. V roce 2022 zase přišla válka na Ukrajině a v malém kmenovém týmu se nám úplně změnily priority, na podzim jsme potom věnovali čas Festivalu kreativní byrokracie.

Stále jsme ale věděli, že se komunita potřebuje potkat osobně. Tu **lidskou energii, blízkost a propojení nic nenahradí**. Proto mám velkou radost, že jsme se pustili do pokračování [Meetupu s pořadovým číslem #3](https://cesko.digital/events/meetup-ceskodigital-3). 

![](https://data.cesko.digital/img/ocima-CEO/2/2.jpeg)

Zažijte si jeho atmosféru ve [fotoalbu](https://lightroom.adobe.com/shares/10674a11348e46b8837884b0347f13c5), připravujeme i video s atmosférou a [Lukáš Návesník](https://www.linkedin.com/in/lukas-navesnik/) udělal rozhovory se zajímavými lidmi, které už brzy vyjdou v našem [podcastu](https://anchor.fm/poslouchatdigital).

# Festival kreativní byrokracie, není to protimluv?

Festival kreativní byrokracie. Když poprvé [Matěj Chytil](https://www.linkedin.com/in/ACoAACPav98BIglmXyYiofUP_l79te0E2uryuVs) přišel s nápadem pořádat tenhle festival u nás ([inspirace z Berlína](https://creativebureaucracy.org/festival-2023/)), lidé si ťukali na čelo. Jak může být byrokracie kreativní? A vy to chcete jako Festival? Ano, **Festival kreativní byrokracie propojuje a podporuje tvůrčí a kompetentní lidi ve veřejné správě** a malým dílem tak přispívá k důvěryhodnější, kompetentnější, otevřenější a sebevědomější veřejné správě.

![](https://data.cesko.digital/img/ocima-CEO/2/3.jpeg)

**Letos se chystáme na jeho [3. ročník](https://cesko.digital/events/festival-kreativni-byrokracie-2023)** a velkou radost mně udělalo právě [aftermovie našeho druhého ročníku](https://www.youtube.com/watch?v=Qqp8w4WIJxc), který proběhl na podzim loňského roku. Video výborně popisuje, o co nám jde. Na jednom místě se potkají lidé z různých ministerstev a úřadů se společnou touhou něco dělat jinak, **z veřejné správy je vždy 80 % z celkového počtu návštěvníků**.

![](https://data.cesko.digital/img/ocima-CEO/2/4.jpeg)

Osobně znám dost úředníků ve veřejné správě a jsou to lidé, kteří pracují stejně tvrdě, jako jsme zvyklí z businessu – po večerech a nocích. Namísto tvorby produktů ale **tvoří veřejné politiky, služby veřejného zájmu a hledají cesty, jak žít v Česku o trochu líp**. Pokud máte 2 minuty, [nasajte atmosféru festivalu](https://www.youtube.com/watch?v=Qqp8w4WIJxc) a podívejte se, jak kreativní byrokracie může vypadat.

![](https://data.cesko.digital/img/ocima-CEO/2/5.jpeg)

V únoru nás provází kreativní úřednictvo ještě o to víc, že se nám podařilo do Festivalu v červnu dostat ještě jeden výjimečný formát pro úředníky – **[Civil Service Talent Hackday](https://cesko.digital/events/civil-service-talent-hackday-2023)**, který pořádáme už v březnu 2023. Zvenku jen další konference nebo školení, ale pro nás důležitý milník. Většina pořádajících organizací jsou z veřejné správy, konkrétně [Ministerstvo vnitra](https://www.mvcr.cz), [Úřad vlády](https://www.vlada.cz) nebo [Ministerstvo pro místní rozvoj](https://mmr.cz/cs/uvod).

# Proč jsou hodnoty pro nás tak důležité?

V posledních pár měsících jsme získali **další důležitou podporu pro naši práci – grant od celosvětové filantropické odnože [Google.org](https://www.google.org) a grant od Ministerstva práce a sociálních věcí** z [operačního programu](https://www.esfcr.cz/prehled-vyzev-opz-plus/-/asset_publisher/SfUza2tXdZGm/content/inkubacni-faze-sireni-1-?inheritRedirect=false) Evropské unie. Obě tyto podpory nám umožnily rozšířit náš kmenový tým o placené posily, abychom mohli ještě více času věnovat podpoře digitálního vyloučení a neziskových organizací. 

To zní všechno moc dobře a jsme za to vděční, prakticky po roce ale znovu rozšiřujeme tým a jako vždy jsou s tím spojené nové možnosti i rizika náboru nových členů a členek kmenového týmu (naposledy jsme tým museli v únoru 2022 snižovat o 20 %).

V kmenovém týmu je nás teď kolem 14 lidí, nemáme žádný HR tým, který by se o proces postaral. Nové lidi do týmu vybíraly kolegyně, se kterými nově příchozí budou spolupracovat. Proběhlo to ale s podporou celého kmenového týmu, který na konci rozhodne o (ne)přijetí. **Snažíme se tím alespoň částečně přiblížit společné kultuře**, která se opírá o naše hodnoty. 

No a hodnoty – to je pro nás důležitý rámec, prakticky jediný (když pominu jednoduchou smlouvu), který v rámci týmu a komunity máme. **[Naše hodnoty](https://cesko.digital) – Otevřenost, Profesionalita, Efektivita, Spolupráce a Užitečnost** – vznikly snad ještě před založením organizace a jsem za to [Kubovi](https://www.linkedin.com/in/nesetril/) velmi vděčná. Nemusíme sepisovat žádné smlouvy, ale máme hodnoty, podle kterých se vzájemně k sobě chováme. V průběhu času jsme je ještě společně [upřesnili](https://cesko-digital.atlassian.net/wiki/spaces/CD/pages/87461014/m+se+d+me), protože stejná slova znamenají různé činy.

**Hodnoty dávají organizaci společný bezpečný prostor**, ve kterém se všichni v kmenovém týmu a komunitě pohybujeme, aby nám vzájemně spolu bylo dobře (díky za to!).  

*Korektorka: Zuzana Pitříková*