---
title: "Inspirace z červnového Mastermindu: Řešit produkt, nebo tým?"
author: adela.sykorova
cover: https://data.cesko.digital/img/clanek-inspirace-z-mastermindu/inspirace-z-mastermindu.png
date: 2023-08-16-11-30
slug: inspirace-z-cervnoveho-mastermindu
description: Na červnovém Mastermindu zaměřeném na Design a řízení (neziskového)
  produktu a služby jsme nejvíce diskutovali o tématech z oblasti řízení
  produktů a lidí. Podívejte se na ochutnávku pěti vybraných problémů, nad
  kterými už dlouho účastníci přemýšlejí, a na řešení, která skupina doporučila.
lang: cs
---
# Na jaká témata jsme se podívali? 

S mnoha situacemi se můžete setkat i vy, ať už jste z neziskového, nebo komerčního prostředí. Protože někdy řešíte problém s nefungujícím týmem a nakonec se ukáže, že je lepší se na to dívat z pohledu vlastnictví produktu. Nebo že získat seniorní dobrovolníky na neziskové projekty nemusí být tak těžké, pokud se bude jednat o dobrovolnictví na kratší dobu a jejich práce bude jiná než jejich každodenní agenda. 

Přečtětě si naše doporučení dále v článku: 

1. Jak na neziskové projekty získat seniorní experty?
2. Kolegové nekomunikují. A co když je chyba jinde?
3. Kdy je na čase rozloučit se s kolegou?
4. S jakým produktem začít jako první?
5. Jak strategicky vylepšovat produkt? 

[Cílem Mastermindu](https://blog.cesko.digital/2022/08/mastermind) je vyřešit problém, se kterým se potýkáte už delší dobu. Právě ostatní ve skupině vám nabídnou jiný pohled na věc, podělí se s vámi o zkušenosti, propojí vás s někým dalším nebo doporučí relevantní zdroje. Od všech se očekává, že se zapojí, nehledě na jejich expertizu. Tentokrát se zapojilo do diskuze všech jedenáct účastníků, kteří se sešli v karlínských kancelářích Kiwi. 

Na další Mastermind se můžete těšit už na podzim.

![](https://data.cesko.digital/img/clanek-inspirace-z-mastermindu/1.png)

# 1. Jak na neziskové projekty získat seniorní experty?

Jaká je situace? V rámci projektů Česko.Digital je hodně juniorů, kteří srší energií a jsou namotivovaní odvést velký kus práce. Potřebují ale péči a podporu od zkušenějších kolegů, kteří však nechtějí trávit svůj volný čas stejně jako v zaměstnání. 

Jaký problém se řeší? Jak do projektů zapojit seniorní dobrovolníky?

Co by mohlo podle účastníků pomoci? 

* Pracujte s tandemem seniorních dobrovolníků. Naberte na pozici dvojici seniorů a v okamžiku, kdy se projekt rozjede a jeden z dvojice ho opustí, je ideální čas zapojit do projektů i juniory.
* Každý ze seniorů v tandemu by měl mít odlišnou roli – jeden je zodpovědný za správné směřování projektu, zatímco druhý se věnuje juniorům.
* Využijte microvolunteering. Zapojte experty na kratší dobu a nikoliv na celý projekt, například formou krátkých konzultací jednou týdně. 
* Genius bar – zaveďte „ordinační hodiny“, bez ticketů v Jiře, v rámci kterých zkušený člen poradí s čímkoliv. 

# 2. Kolegové nekomunikují. A co když je chyba jinde?

Jaká je situace? Mediální firma pracuje na vývoji nového systému. IT tým se skládá z několika dílčích podtýmů, zajišťujících údržbu stávajících i vývoj nových systémů. Některé týmy jsou na sobě závislé, a proto je nutné koordinovat jejich práci a provést synchronizaci před nasazením nových funkcionalit na novou infrastrukturu. Přestože spolupráce mezi týmy není ideální a komunikace se zadrhává, je potřeba společně plánovat vydávání nových verzí produktu, protože selhání má velký vliv na klienty. 

Jaký problém se řeší? Jak zlepšit vzájemnou spolupráci?

Co by mohlo podle účastníků pomoci? 

* Zaměřte se na produktový management místo řízení lidí. Pokud infrastruktura není vnímána jako samostatný produkt, každý chce říct svůj názor. Proto je důležité, aby existoval produktový tým, který se plně věnuje infrastruktuře a nese za ni odpovědnost.
* Mluvit, mluvit, mluvit. Neustále se bavte o rizicích souvisejících s provozem systému na různých verzích a jaké problémy by to mohlo přinést.
* Mějte Scrum Mastera nebo „volného hráče“. Scrum Master pomůže řešit problémy mezi týmy. Volný hráč sice nemá specializaci na konkrétní oblast, ale může se všem dívat přes rameno a sdílet zkušenosti mezi nimi. 

# 3. Kdy je na čase rozloučit se s kolegou?

Jaká je situace? V rámci menšího týmu je kolega, který pracuje na zadaných úkolech. A ačkoliv úkoly vždy spolehlivě zvládne, oproti očekávání manažera to trvá déle a ne v takové kvalitě, v jaké by to zvládl on sám.

Jaký problém se řeší? Mám ukončit spolupráci, nebo mu dát ještě šanci?

Co by mohlo podle účastníků pomoci? 

* Poskytněte kolegovi komplexnější zpětnou vazbu předtím, než se rozloučíte. Tím se zvýší transparentnost a všichni budou vědět, proč se tak stalo. 
* Někdy může být odchod překvapivě i vysvobozením pro kolegu, který by jinak neuměl odejít sám.
* Zamyslete se nad tím, zda hledáte kopii sebe sama nebo někoho s odlišnými dovednostmi. Ujasněte si, jaká jsou vaše očekávání (např. ohledně zodpovědnosti nebo výkonu).
* Nehodnoťte na základě pocitů, ale na základě metrik. Pokud výsledky vycházejí aspoň trochu pozitivně, tak se s tím naučte žít. 
* Pobavte se o výstupech s někým dalším. 
* Zamyslete se nad tím, zda tento problém není pouze váš vnitřní problém. Řekněte si o pomoc mentorovi nebo kouči.
* Pokud přemýšlíte o tom, že je čas rozloučit se s kolegou, vnitřně jste už toto rozhodnutí udělali.



# 4. S jakým produktem začít jako první?

Jaká je situace? V projektu [Senzor vzduchu](https://cesko.digital/projects/senzor-vzduchu), na kterém se nyní nově v Česko.Digital pracuje, je čas buď redesignovat web, nebo připravit novou webovou aplikaci. Cílem je přinést lidem informace, jak se kde dýchá nebo jaké existují škodliviny ve vzduchu.

Jaký problém se řeší? Na co se zaměřit nejdříve? 

Co by mohlo podle účastníků pomoci? 

* Zodpovězte si otázku, jakou hodnotu má projekt přinést, a na základě vaší odpovědi jej budujte. Stanovte si jasné kritérium, podle kterého budete měřit jeho dopad. 
* Pro minimální životaschopný produkt (MVP) pak podle přínosu minimalizujte počet funkcí a vytvořte jednoduchou úvodní stránku, pod kterou bude web umístěn.
* Pokud oba kroky trvají stejně dlouho, rozhodnutí závisí na tom, jaké dobrovolníky na projekt získáte.

![](https://data.cesko.digital/img/clanek-inspirace-z-mastermindu/2.png)

# 5. Jak produkt strategicky vylepšovat?

Jaká je situace? Akcelerátor Česko.Digital je služba pro neziskový a veřejný sektor, která pomáhá zadavatelským organizacím získávat nové kompetence při realizaci projektů. Ale ne vždy je na začátku jasné, co program zahrnuje. 

Jaký problém se řeší? Jak produkt strategicky rozvíjet?

Co by mohlo podle účastníků pomoci? 

* Vytvářejte případové studie, které novým organizacím nastaví správná očekávání. Zdůrazňujte, že Česko.Digital je tu proto, aby rozvíjelo jejich kompetence.
* Vybírejte projekty, které mají šanci na úspěch, zejména když jsou zdroje omezené. 
* Uvědomte si, že Akcelerátor je produkt pro pokročilé. Neziskovky a další organizace by měly nejprve navštívit komunitní akce Česko.Digital, pak absolvovat program [Nezisk.Digital,](https://cesko.digital/projects/nezisk-digital) kde se mohou poradit s mentory, jestli je pro ně Akcelerátor vhodný a potřebný.
* Inspirujte se na akcích Technologické agentury ČR (TAČR), které navštěvují lidé pohybující se v oblasti inovací. I když tyto akce byly původně interní, rozrostly se a dnes se tam setkávají zaměstnanci i lidé zapojení do jiných projektů mimo agenturu, kteří mohou sdílet své zkušenosti. 

# Kdo se účastnil Mastermindu?

* Jan Jelínek (Facilitátor mastermind, Inovační Designer Q Designers)
* Michal Zwinger (Co-founder Včelka.cz, Produkťák IMAGO Images, Mentor [Nezisk.Digital](https://cesko.digital/projects/nezisk-digital))
* Richard Lupoměský (Výzkumník Q Designers) 
* Tereza Vašková (Evenťačka Česko.Digital) 
* Romana Pokorná (Program & Project Lead Česko.Digital)
* Michael Zelený (Analytik, Digitální a informační agentura)
* Lenka Bunčáková (Quality Engineer v ROI Hunter, [Idea – životní prostředí](https://cesko.digital/projects/idea-zivotni-prostredi))
* Nikola Carić (Scrum Master z organizace [Senzor vzduchu](https://cesko.digital/projects/senzor-vzduchu)) 
* Eva Helešicová (Scrum Master v projektu [Revma v klidu](https://cesko.digital/projects/cvicte-s-revmatem)) 
* Adéla Sýkorová (Markeťačka, obsahový tým Česko.Digital)

![](https://data.cesko.digital/img/clanek-inspirace-z-mastermindu/3.png)

# Chceš se přidat do týmu i ty?

Zapoj se jako seniorní expert do tandemu k jinému kolegovi a rozdělte si své role. Nebo nabídni pár hodin týdně pro konzultace. Nebo se přihlas jako junior.

Podívej se na [Portál dobrovolníka](https://cesko.digital/portal-dobrovolnika), vyber si roli nebo konkrétní projekt, který ti sedne nejvíc, a [zaregistruj se do komunity](https://join.cesko.digital/).

*Editor: Kateřina Sikorová*

*Korektor: Filip Leitgeb*