---
title: Jaký osud postihl projekt Parťák pro Ukrajinu? Příklady dobré praxe
  nemusí vždy znamenat úspěšný projekt
author: katka
cover: https://data.cesko.digital/img/clanek-osud-projektu-partak-pro-ukrajinu/osud-projektu-partak-pro-ukrajinu.png
date: 2023-06-26-02-26
slug: osud-projektu-partak-pro-ukrajinu
description: Každý se rád pochlubí tím, co se mu podařilo. Méně často pak
  sdílíme to, co se naopak nepodařilo. A ne vždy vše skončí tak, jak jsme si to
  na začátku představovali. To je i případ projektu Parťák pro Ukrajinu. Tuto
  zkušenost ale nevnímáme negativně i přes to, že byl projekt ještě před
  spuštěním ukončen. Co bylo příčinou a jaké ponaučení z toho plyne? To vám
  prozradíme v následujícím článku.
lang: cs
---
# Začala válka na Ukrajině, vznikl (mimo jiné) Parťák pro Ukrajinu

Datum, které zná celý svět – 24. února 2022. Den, kdy začala válka na Ukrajině. Téměř okamžitě začaly vznikat projekty na podporu Ukrajiny a jejích obyvatel. V Česko.Digital byl jedním z takových projektů Parťák pro Ukrajinu.

Projekty zajišťující základní životní potřeby už vznikaly. **Parťák pro Ukrajinu reagoval na potřebu začlenit uprchlíky z Ukrajiny do české společnosti** tak, aby věděli:

* jak to obecně funguje v České republice,
* jak se mohou začlenit do komunity v místě, kde se zrovna nachází,
* jak na společné trávení volného času (např. společná procházka, kino, …), které mělo mít dvojí efekt – zmenšit strach Čechů z neznámého a pomoci Ukrajincům alespoň na chvíli zapomenout na jejich trápení.

Projektu se věnovali tito lidé:

* **Leoš Literák** – kompletní support projektu (komunikace s firmami, dobrovolníky, organizace, workshopy, příprava pilotu a jeho vyhodnocení),
* **Hana Nováková (Čiháková)** – taktéž kompletní support projektu,
* **Zuzana Schreiberová** – metodické vedení a konzultant v oblasti integrace cizinců, školení,
* **Šimon Vostrý** – pomoc se sháněním partnerů: Deloitte, Pilulka, uprchlický hotel Pale Capital,
* **Ingo Mesker** – grafika.

Tento projektový tým měl vizi vytvořit webovou stránku fungující jako „seznamka“, přes kterou by se mohly české a ukrajinské rodiny spojit. Česká rodina by pak pomáhala uprchlíkům se začleněním a dle zájmu by mohly společně trávit čas třeba na výletech či piknicích.

Na základě zkušeností ze startupů tým **navrhl nejdříve otestovat, zda o takový projekt bude zájem**. Začala usilovná práce na netechnické pilotní verzi projektu.

# Jak probíhal pilotní projekt

Do pilotního projektu se přihlásilo **21 českých zájemců**, a to převážně ze společností Delloite, Pilulka a Etnetera. Ti o sobě vyplnili informace **do jednoduchého Google formuláře** a tým dobrovolníků Česko.Digital z nich vytvořil **profily** sloužící jako mini inzerát – jméno, fotka, členové rodiny a jazyky, kterými se rodina domluví. Zájemci prošli školením, jak efektivně a bezpečně poskytovat pomoc.

Dobrovolníci také kontaktovali **hotel pro uprchlíky** v Praze, kde **prezentovali 11 profilů českých rodin**. Ukrajinské rodiny si mohly vyžádat kontakt na člověka, který je zaujal. Další komunikaci si už pak obě rodiny domlouvaly mezi sebou. **Zájem o propojení nakonec mělo 5 ukrajinských rodin**. 

# Vyhodnotili jsme pilot – výsledek byl ale překvapivý

Přes spoustu urgencí ohledně vyhodnocení dostal tým odpovědi od 2 ukrajinských a 4 českých rodin.

Přijaté **dvě odpovědi z ukrajinské strany byly pozitivní** – doporučili by dalším ukrajinským rodinám tento projekt a s českou stranou jsou stále v kontaktu. 

Ze čtyř zaslaných českých odpovědí proběhl kontakt ve třech případech, v jednom ne. Jednoznačněji mluví grafy vytvořené na základě odpovědí české strany:

![](https://data.cesko.digital/img/clanek-osud-projektu-partak-pro-ukrajinu/graf1.png)

![](https://data.cesko.digital/img/clanek-osud-projektu-partak-pro-ukrajinu/graf2.png)

Na základě pilotního projektu **tým došel k závěru, že po tomto způsobu pomoci není poptávka**. A projekt byl ukončen.

# Proč projekt neuspěl?

Existuje několik názorů projektového týmu, **proč o projekt nebyl zájem**:

* **špatné načasování** – rodiny přicházející do České republiky řešily v červnu ještě stále existenční otázky,
* **moc závazné** – možná by fungovala lépe jednorázová setkávání,
* **špatně zvolená cílová skupina** – pravděpodobně by pomohlo zacílení na jinou skupinu, nicméně lidé v hotelích pro uprchlíky se zdáli být ideální cílovou skupinou (byli izolovaní, na rozdíl od těch, kteří byli ubytováni v českých rodinách).

# Poohlédli jsme se po příčinách i jinde

Současně s Parťákem pro Ukrajinu **vzniklo v České republice dalších 9 buddy projektů**. Tým se snažil zkontaktovat všechny, ale odpověď přišla jen od tří.

[Akademické gymnázium Štěpánská v Praze](https://casag.cz/) pořádalo sportovní a zájmová odpoledne pro studenty ve věku 12–18 let. Tyto aktivity přestaly fungovat v září 2022, kdy studenti odjeli zpět na Ukrajinu.

**Úspěšné buddy programy** mají organizace DofE – **Mezinárodní cena vévody z Edinburghu ([Stojím při tobě](https://www.dofe.cz/stojim-pri-tobe))** a [Czexpats in Science](https://czexpats.org/ukrajina/buddy-program/). Cílová skupina projektu Stojím při tobě je 13–24 let, tedy především studenti středních škol (primárně těch zapojených do organizace DofE). Ke studentům je přiřazený dospělý **mentor**, který na celý vztah dohlíží a mentoruje jej. Studenti si v rámci buddy programu naplňují **své společné zájmy a plní malé projekty**, takže spolu např. hrají fotbal, připravují se na přijímací zkoušky na vysokou školu ve stejném oboru nebo vytvořili ukrajinsko-český odborný slovník. Program trvá zhruba tři měsíce. Není závazný – pokud si účastníci nesednou, mohou se vyměnit s někým jiným. 

Na základě rozhovoru s manažerkou projektu Naděždou Vránovou je možné, že je **tento projekt úspěšný mimo jiné i díky cílové skupině** – nejpočetnější skupinu tvoří žáci do 17 let, pro které je aktivní trávení volného času, současně se školou, hlavní prioritou. U starších studentů už může převažovat zájem vyplnit volný čas prací, podobně jako u dospělých. Projekt byl taktéž spuštěn až v září roku 2022.

Opačnou zkušenost má ale koordinátorka pro pomoc ukrajinským vědcům organizace [Czexpats in Science](https://czexpats.org/ukrajina/czexpats-pro-ukrajinu/) Petra Luláková. Projekt **spouštěli v květnu roku 2022** s podporou [Nadace Bakala Foundation](https://www.bakalafoundation.org/en/?gclid=Cj0KCQjwpPKiBhDvARIsACn-gzArMLoFP7vQT5OvHpiO11eJud6plQbr6ml5fbHwwtvmWZHxzi6rVOYaAv4gEALw_wcB) a **největší nápor zaznamenali právě na začátku** po spuštění projektu, kdy do České republiky přicházelo hodně vědců bez vazby na místní komunitu. 

Kontakt byl usnadněný tím, že se **jednalo o experty ze stejného nebo alespoň podobného oboru**. Česká strana jim tak lépe pomohla s pracovním uplatněním.

Buddy program Czexpats in Science sdružuje vědce, a to **bez věkového omezení**. I když, jak podotýká Petra Luláková, do projektu se z české strany zapojili spíše lidé do 40 let. Z ukrajinské strany byla věková škála také rozmanitá, ale snáze se propojovali mladší vědci, u těch starších byl problém s jazykem – většinou neuměli moc dobře anglicky. 

Aktuálně se do programu registruje v průměru 1 **ukrajinský vědec měsíčně**, který přemýšlí o odchodu z Ukrajiny. A jak dále uvádí Petra Luláková: *„Projekt funguje v dosti pozměněné formě. Spíše na úrovni již vzniklých vztahů z loňského roku. Víme, že z celkových 41 ukrajinských zájemců, jich asi 16 navázalo opravdu bližší kontakt s českým buddy a opakovaně komunikovali. Řada vědců se už vrátila na Ukrajinu, případně si vybudovali dost svých kontaktů a už náš program nepotřebovali. Někteří se i nadále potkávají na našich pravidelných UA-CZ vědeckých Meetupech, které pořádáme každý měsíc ve Student Hubu Bakala Foundation.“*

Existují i další buddy programy např. [Roztoky pomáhají](https://roztokypomahaji.cz/wp/podpora/cz-ua-tandem/), [Komunitní centrum v Opavě](https://www.facebook.com/palanycja/) a facebooková skupina [Sousedé od Berounky pomáhají ukrajinským rodinám](https://www.facebook.com/groups/461638612376005/) a [program organizace Vesna](https://spolekvesna.cz/rodiny-spolecne/). Bohužel ani od jednoho se nepodařilo získat odpovědi, takže je nemůžeme porovnat s Parťákem pro Ukrajinu.

# Důležitost validace původní myšlenky

V Česko.Digital jsme za Parťáka pro Ukrajinu rádi. Proč opravdu neměl úspěch, se můžeme jen domnívat. Pilotní projekt ale ukázal, že **služby nebo produkty je nezbytné designovat tak, aby odpovídaly potřebám cílové skupiny**. Zajistit se to dá např. metodou Proof of concept:

![](https://data.cesko.digital/img/clanek-osud-projektu-partak-pro-ukrajinu/model.png)

*Zdroj: [Itvantage](http://www.itvantage.co.uk/services/proof-concept)* 

Jinak řečeno: I když vám myšlenka projektu může připadat velice přínosná, vždy je dobré **za minimálních nákladů ověřit, zda o ni má cílová skupina zájem** a že jí vymýšlené řešení pomůže.

Máte digitální produkt, se kterým si nevíte rady? Chcete zavést novou digitální službu a hledáte pomoc či inspiraci? Přečtěte si, [jak s námi spolupracovat](https://cesko-digital.atlassian.net/l/cp/2X77zmbT), a ozvěte se nám!

*Editorky: Terézia Palaščáková, Lenka Vaculínová*

*Korektorka: Romana Přibylová*