---
title: Jak psát efektivní texty na Twitter aneb Proštěbetejte si cestu k úspěchu
author: tereza.kubickova
cover: https://data.cesko.digital/img/clanek-jak-psat-na-twitter/cover.png
date: 2023-02-02-12-24
slug: jak-psat-efektivni-texty-na-twitter
description: Twitter je specifický ekosystém, jehož mechanismy mnoho značek
  podceňuje. Není to jen holubník, kde se slétává informátorské ptactvo a
  překřikuje se s novinkami. I v této sociální síti se musíte stát součástí
  komunity, jinak vaše kokrhání k aktivitě vůbec nikoho neprobudí. Jak tedy
  správně štěbetat na střechách Twitteru?
lang: cs
---
# Základy sociální ornitologie

Každá sociální síť má své přírodní zákony. Twitter mívá nálepku zpravodajské sítě, kde poštovní holubi jako na běžícím páse rozhazují informační depeše. Twitter ale může posloužit i jinak. Dává firmám možnost vyhopsat ze svého business hnízda a začít se zákazníky vrkat osobněji:

* Zahájit dialog a vytvořit spojnici mezi osobním a profesním světem.
* Budovat loajalitu ke značce pomocí lidského kontaktu.

![](https://lh6.googleusercontent.com/KB2BxmPNLFif2GS_6PKPQFlvG2dAsIoHDkWLmNIQwZn3GEs62pXzt168Xw4Jvbvce-arW4jR6x7jDjoXO2RRBFa0aBmyBn6jHZKpjXVc-qsGq2_CGNr4jT790z1pqOoQkM9p9tENiTAEYhPjT31_Yw)

Zdroj: Twitter značky Kofola

Pokud se chcete odlišit od zbytku hejna, 

* začněte se svými čtenáři konverzovat,
* ukažte osobní tvář vaší značky (firmy, organizace) 
* a aktivně získávejte zpětnou vazbu.

Tato sociální síť má ve své DNA stručnost, proto vaše sdělení musí být maximálně efektivní. Do 280 znaků potřebujete vměstnat celou svou ptačí serenádu včetně případného odkazu. Proto tweet věnujte vždycky jenom jednomu tématu a nepokoušejte se sdělovat víc myšlenek naráz.

# Jazykový přelet nad kukajícím hnízdem

Snažte se, aby váš text byl nejen stručný a výstižný, ale taky aby se nesl v přátelském a konverzačním duchu. Představte si, že potřebujete obsah svého tweetu vyložit příteli – a v tomto stylu ho napište. Jednoduše, srozumitelně. A pro jistotu si ho ještě řekněte nahlas, ať vychytáte všechny čmelíky.

* Pište tak, jak běžně mluvíte, vyhněte se žargonu.
* Pokládejte otázky, protože pomocí nich můžete se čtenáři efektivně interagovat.
* Myslete na to, že za tónem všech vašich textů musí být cítit člověk, ne robot.
* Zapojte slova, která rozdmýchají emoce.
* Vzbuďte dojem naléhavosti, který čtenáře přiměje k akci.

![](https://lh3.googleusercontent.com/cHv8w9q5e-Ntqp8Ac_rHtckFhBT2hw2knH6bQAhQPSgZsSMluJFaTlJDZFaqIzr0CAk9ybUmvF9q5Rbe0BuBcxWROReqQo2oX633y78tVB4aXiLR-xjaFhoJYIFOA-Mb0xQt3pL5W2f8HgiYSsr8Xg)

Zdroj: Twitter Česko.Digital

Chcete nakukat nějaké osvědčené metody strukturování vašeho tweetu? 

Tady jsou:

* FAB – feature, advantage, benefit – Podstatou metody je uvést, jaká je klíčová vlastnost vašeho produktu (feature), proč je to výhodné (advantage) a jaký to má přínos pro čtenáře (benefit).
* PAS – problem, agitate, solve – Tj. naťukněte problém, znervózněte čtenáře, nabídněte řešení.

# Zaujměte pestrobarevným peřím

Obohaťte svůj tweet vizuálním materiálem. Obrázky, GIFy a videa zachytí oko čtenáře při skenování tun konkurenčního obsahu, vyvolají osobnější dojem a zlepší výsledný dosah. 

![](https://lh4.googleusercontent.com/tR809XYnxeetV47mDx863djY-JSndJjHU6rHgQwnp90UiA7iey7Q6p2JLLIHPZdl_Z4FpC0csUtL5ZfmfM_TOOXwIE6KOFed4v_Lq8gc5q0CSpj5I9bEM7N7517b1ke7Mvshlxp9I-LLPsYvnw8YOw)

Zdroj: Twitter značky adidas

Pokud vkládáte video, pro lepší zapamatovatelnost přidejte logo své firmy a doplňte titulky pro ty, kdo nemají sluchátka. Pohlídejte si, aby sdílená videa nebyla příliš dlouhá (ideální je kolem 6–15 sekund). Taky je lepší sdílet videa přímo z aplikace Twitter než například tweetovat videa z YouTube. Tzv. nativní videa mívají násobně víc odpovědí, retweetů i lajků.

# Píp to action

Vždy si položte otázku: „Co chci, aby lidé udělali, když tohle uvidí?“ Svým čtenářům srozumitelně řekněte, co po nich chcete. Mají komentovat, sledovat vás, zaregistrovat se ještě dnes? Nechte to jasně zaznít. A jestli je vaše informace urgentní, zdůrazněte to. 



![](https://lh6.googleusercontent.com/n4l89co6TZS7AT3PZVDYhcU8WpMP9nmnnMoirsRM4ViN8FzCJpArV1AO-mGj5zqV0V0yTtsgRrZf1wKWIfWsHamTTRxQZ9fZTaoKenPE6LmXlGUbt8NJMuXNo08WXjlADO9I8RsMsdYWRJUxm4M_NQ)

Zdroj: [Twitter launches call-to-action buttons for Promoted Tweets](https://www.b2bnn.com/2016/01/twitter-launches-call-to-action-buttons-for-promoted-tweets/)

Zamyslete se, kdo je vaší [cílovou skupinou](https://www.evisions.cz/blog-2020-05-20-cilova-skupina-a-persony-aneb-znate-sveho-zakaznika/). Jaké řeší problémy? Po čem touží? Na základě toho zvolte svou taktiku a zamyslete se, jaká vhodná slova můžete použít pro získání pozornosti vaší skupiny.

# Kolumbovo vejce dobrého obsahu

Štěbetejte o relevantních tématech, přinášejte důležité informace. Sdílejte upozornění na zajímavé nabídky (tzn. na ty, které čtenáři přinesou nějakou výhodu). Tím budujete důvěru, která je v biokoridoru sociálních sítí nejcennějším artiklem.

Nemusíte neustále postovat svůj vlastní nový obsah. Nebojte se retweetovat svůj starší post s novým komentářem. Vhodné je taky retweetovat články z relevantních zdrojů. Neznamená to, že sami nemáte co říct nebo že od někoho opisujete. Naopak – zvyšujete tím kredit, důvěryhodnost a hodnotu vašeho kanálu. Jen nezapomeňte vždy uvést zdroj.

# Snůška emoji a hashtagů

Do svých textů občas upusťte vajíčko emotikonů, ale obezřetně. Právník, který má tweety kontaminované LOL smajlíky, nebude působit důvěryhodně.

Samotný Twitter doporučuje maximálně 2 hashtagy na tweet. Větší počet může působit rušivě a zvyšovat četnost odchodů (viz [Good copy, bad copy: Tips for writing effective Tweets](https://business.twitter.com/en/blog/good-copy-tips-writing-effective-tweets.html)).

# Nezapomeňte, že…

Postovat dobře napsaný tweet je jen začátek vašeho tokání. Chcete hlavně navázat konverzace, které zvýší interakce s vaším profilem. Pokud to s Twitterem myslíte vážně, měli byste mít k dispozici člověka, který bude odpovědi lajkovat a odpovídat na případné komentáře (pozitivní i negativní). Pokud je potřeba řešit nějaký problém, nezapomeňte přejít na přímý chat.

Kokrhejte ve správnou dobu. Zamyslete se, kdy vaše cílová skupina bude pravděpodobně nejvíc používat Twitter, a v tu dobu zveřejňujte nové příspěvky.

Osvědčené tipy jak na Twitter najdete taky přímo na [@TwitterBusiness](https://twitter.com/TwitterBusiness). 

Vyzobali jsme pro vás, co jste potřebovali?

Náš seriál copywriterských tipů pomáhá vašim sociálním sítím snášet zlatá vejce. V našem dobro.hnízdě se už vyklubal Facebook, Instagram a LinkedIn, teď pro vás zahříváme tipy pro blog a emailing.

💡 [Jak psát příspěvky na Facebook aneb Staňte se virtuálním kavárníkem snadno a rychle](https://blog.cesko.digital/2022/05/jak-psat-prispevky-na-facebook)

💡 [Jak psát lepší texty na Instagram? Odhalte tajemství šéfkuchaře pětihvězdičkových postů](https://blog.cesko.digital/2022/09/jak-psat-lepsi-posty-na-instagram)

💡 [Jak psát skvělé texty na LinkedIn? Rozlouskněte 3 oříšky, díky kterým napíšete svou vlastní pohádku se šťastným koncem](https://blog.cesko.digital/2022/11/jak-psat-texty-na-linkedin)