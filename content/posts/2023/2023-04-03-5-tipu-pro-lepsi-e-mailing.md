---
title: Chcete psát e-maily, které neskončí v koši? Prozradíme vám 5 kouzelných
  přísad lektvaru e-mailingové viditelnosti
author: tereza.kubickova
cover: https://data.cesko.digital/img/clanek-tipy-emailing/cover.png
date: 2023-04-03-05-22
slug: 5-tipu-pro-lepsi-e-mailing
description: Chcete psát marketingové e-maily, které čtenáři učarují od předmětu
  po podpis? V rámci projektu Tvořit může každý jsme pro vás namíchali kouzelný
  lektvar e-mailingové viditelnosti. Naučíme vás, jaké magické přísady
  zkombinovat, aby vaše formule udělala se čtenářem požadované divy.
lang: cs
---
# 1. Předmět: magie mezi košem a konverzí

Nejdůležitější složkou vaší divotvorné formule je **předmět**. Pár slov, která čtenář uvidí jako první a která rozhodnou o osudu celého vašeho sdělení.

Ideální délka předmětu je **6 až 10 slov**, maximálně 50 znaků. Velká část čtenářů si totiž text bude číst na mobilu, kde uvidí pravděpodobně jen prvních 30 znaků. 

Čím adresáta **zaujmete**:

* **Tzv. clear promise**: Uveďte jasný příslib toho, co čtenář přečtením e-mailu získá.
* **Vyvolání zvědavosti**: Například upozorněte na časově omezenou nabídku.
* **Akční sloveso**: Dodejte předmětu dynamiku slovesem – ale ne v trpném rodě.
* **Položení otázky**: Interagujte se čtenářem otázkou.
* **Číslovky**: Čísla vystoupí z textu a přitáhnou pozornost.
* **Emočně zabarvená slova**, barvité výrazy, vtip: Váš e-mail by měl ze záplavy pošty na čtenáře vizuálně vyskočit.

 Na co si dejte pozor:

* **Velká písmena**: Pokud máte celý předmět napsaný v kapitálkách, zpráva vypadá jako spam.
* **Otazníky a vykřičníky**: Používejte je umírněně.
* **Smajlíky**: Vložte maximálně jeden emotikon a zkontrolujte, zda se zobrazuje správně.
* **Spamová slova**: Nepoužívejte slova jako viagra, sex, výprodej, jinak vaše úsilí nevyhnutelně skončí ve spamu. 

Váš předmět musí **odpovídat obsahu** e-mailu. Neslibujte nic, co v dalším textu nedokážete splnit. Falešné sliby čtenáři netolerují a druhou šanci už dostat nemusíte.

Nesnažte se ohromit originalitou na úkor obsahu. Největší prioritu má **srozumitelnost**: co čtenáři nabízíte, co může získat. Až pak může dostat prostor kreativita. 

Vztah mezi počtem slov v předmětu a mírou otevření e-mailů ukazuje následující obrázek: 

![](https://data.cesko.digital/img/clanek-tipy-emailing/1.png)

*Zdroj: [The Complete Guide To Email Copywriting (2022 Edition) (jacobmcmillen.com)](https://jacobmcmillen.com/email-copywriting/)*

# 2. Náhled pod pokličku kouzelného lektvaru

Štafetu v závodě o pozornost přebírá náhled e-mailu. **První slova**, která se adresátovi zobrazí, aniž by zprávu musel otevřít, podpoří vábení vašeho předmětu. Musíte čtenáře utvrdit, že vám má věnovat svůj čas i pozornost. Pokud jste v předmětu lákali nějakými sliby, bez okolků v kroužení kouzelnou hůlkou pokračujte a svůj **příslib rozvíjejte**.

Myslete na to, jak vaši zprávu uvidí čtenář. V záplavě depeší nesmíte zapadnout:

![](https://data.cesko.digital/img/clanek-tipy-emailing/2.png)

*Zdroj: [8 Email Copywriting Tips for Engaging Content \[+ Examples] | Campaign Monitor](https://www.campaignmonitor.com/blog/email-marketing/8-email-copywriting-tips-for-engaging-content/)*

Má-li mít obsah vašeho e-mailového kotlíku požadované magické účinky, jednotlivé ingredience musíte vhazovat ve správném pořadí. Ideálně vsaďte na **obrácenou pyramidu**: začněte informací, která je pro čtenáře nejpodstatnější a nejzajímavější. Leštit si zlatý hřeb na konec, to se ve světě online upírů pozornosti nevyplácí.

# 3. Lexikon jazykových kouzel

Než vůbec smočíte brk, ujasněte si, pro koho píšete. E-mail je ze své podstaty soukromou a osobní komunikací. Proto nepište tisícům lidí. Představte si, že píšete **jednomu konkrétnímu člověku**, kterému chcete ukázat svou okouzlující nabídku.

Osobní konverzace zvyšuje pravděpodobnost konverze (čtenář udělá, co po něm chcete). Proto buďte osobní, přátelští (ale ne přehnaně neformální a vlezlí), přirození a lidští. Vyhněte se žargonu, používejte obecně srozumitelné výrazy.

Pamatujte, že čtenář se nezajímá o vás, ale jen o sebe a své výhody. Chcete-li svým e-mailem okouzlit, zahoďte své ego a vyzdvihněte, co od vás **čtenář získá**.

Pohlídejte si, aby předmět, text e-mailu i CTA prvek (Call To Action česky znamená výzva k akci, např. kam kliknout, kde se zaregistrovat) byly jasně a logicky provázané a sdělení plynulo hladce a nekomplikovaně.

Osvědčené tipy:

* **Vyprávějte příběh** – nalaďte čtenáře přesně na ty emoce, které chcete, aby cítil, až po vašich copywriterských drobečcích dorazí k CTA chaloupce.
* **Buďte přátelští**, jako byste si povídali u kafe – lépe zabere osobnější tón komunikace. Ale vždy musíte zvážit, co si ke čtenářům můžete dovolit.
* **Soustřeďte se na přínosy (benefits)** místo popisu vlastností (features) – popište, jak váš produkt čtenáře obohatí a pomůže mu. Váš fén má sice „iontovou technologii“, ale čtenáři přinese „krásné a zdravé vlasy“.
* **Hledejte vhodná synonyma** – používejte pestrá slova, která vyvolávají emoce. Webinář nemusí být suše „zajímavý“, ale třeba „nabitý“, „nadupaný“, „našlapaný“, můžete ho také označit za „koncentrát (ranec) know-how“.
* **Nebuďte zbytečně rozvláční**, preferujte stručnost sdělení – neodbíhejte do nepotřebných detailů a souvislostí.
* **Buďte milí a sympatičtí** – vzbuzujte příjemné emoce. Tím si vytváříte se čtenářem vztah a formujete osobnost značky.
* **Polidšťujte svou značku** – ukažte, že za ní stojí lidé.
* **Podepište se jménem konkrétního člověka.** V týmu je možná síla, ale určitě vás neokouzlí v podpisu e-mailové komunikace.

Jakých vlastností obsahu si čtenáři e-mailů nejvíce cení:

![](https://data.cesko.digital/img/clanek-tipy-emailing/3.png)

*Zdroj: [The Complete Guide To Email Copywriting (2022 Edition) (jacobmcmillen.com)](https://jacobmcmillen.com/email-copywriting/)*

 

Neposílejte všechno všem. Rozesílejte jen obsah, který je pro vaše adresáty relevantní. Pokud například posíláte marketingový newsletter a máte seznam odběratelů, rozdělte si je podle toho (pokud víte), na co v minulosti klikli, jaký mají věk, nákupní zvyky apod. Pokud chcete, aby vaše e-maily měly požadovaný ohlas, **definujte si cílovku** a podle toho s ní komunikujte.

# 4. Divotvorný formát

Těžkopádný blok textu zaručeně nepřivede čtenáře k jásotu, ale k tlačítku „Smazat“.

Proto:

* Svůj text rozlámejte do přehledných **odstavců**, kterými logicky vydláždíte cestičku k vašemu CTA pokladu.
* Zarovnávejte **doleva**. Tento způsob formátování je pro čtení nejpříjemnější.
* Důležitá slova **vytučněte**, tím čtenáři usnadníte skenování textu.
* Kouzlete krátkými větami, vypichujte **bodové seznamy**, přimíchávejte otázky.
* Nechte svou magii působit ve volnějším **řádkování**.

# 5. CTA zaklínadlo na závěr

Čtenáře jste si udrželi a pomalu se chystá loupat váš CTA perníček. Ale ani tady nesmíte pustit kouzelnou hůlku z ruky. Buďte pořád stejně srozumitelní a přátelští, ale nepřežeňte to s originalitou: Dejte čtenáři jasně vědět, co má udělat. Proto použijte **jednoznačný CTA prvek** (tady koupíš, zaregistruješ se, najdeš víc informací, přejdeš tam a tam).

Nenechte se unést snahou o maximální efektivitu a **nevkládejte** do e-mailu **víc než jeden CTA prvek**. Pokud budete čtenáři podsouvat několik odkazů, s největší pravděpodobností neklikne vůbec na nic.

![](https://data.cesko.digital/img/clanek-tipy-emailing/4.png)

*Zdroj: E-mailing značky Woox*

Bonusový tip na závěr: Po posledním *sim-sala-bim* **pošlete e-mail sami sobě**. Díky tomu získáte pohled z druhé strany a hned uvidíte, jestli je vámi namíchaný e-lixír dostatečně přesvědčivý a okouzlující.

Chcete se stát textařským kouzelníkem? Ochutnejte taky naše magické formule pro Facebook, Instagram, LinkedIn a Twitter:

👇👇👇

[Jak psát příspěvky na Facebook aneb Staňte se virtuálním kavárníkem snadno a rychle](https://blog.cesko.digital/2022/05/jak-psat-prispevky-na-facebook)

[Jak psát lepší texty na Instagram? Odhalte tajemství šéfkuchaře pětihvězdičkových postů](https://blog.cesko.digital/2022/09/jak-psat-lepsi-posty-na-instagram)

[Jak psát skvělé texty na LinkedIn? Rozlouskněte 3 oříšky, díky kterým napíšete svou vlastní pohádku se šťastným koncem](https://blog.cesko.digital/2022/11/jak-psat-texty-na-linkedin)

[Jak psát efektivní texty na Twitter aneb Proštěbetejte si cestu k úspěchu](https://blog.cesko.digital/2023/02/jak-psat-efektivni-texty-na-twitter)