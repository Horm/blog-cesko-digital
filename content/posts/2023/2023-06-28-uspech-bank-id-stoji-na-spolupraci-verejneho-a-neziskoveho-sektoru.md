---
title: Úspěch Bank iD stojí na spolupráci veřejného a soukromého sektoru.
  Projekt je inspirací pro celé Česko
author: jan.kalab
tags: null
cover: https://data.cesko.digital/img/clanek-uspech-bank-id/uspech-bank-id.png
date: 2023-06-28-06-45
slug: uspech-bank-id-stoji-na-spolupraci-verejneho-a-neziskoveho-sektoru
description: Průnik digitálních technologií do veřejného systému je vždy
  pozitivní zpráva. Natož když se během procesu spojí celé odvětví bankovnictví,
  vláda a statisíce občanů. Digitalizace státu je možná a Bank iD je toho
  důkazem. Úspěšný projekt je inspirace do budoucna i příklad efektivní
  spolupráce mezi soukromou a veřejnou sférou.
lang: cs
---
# Stát nabízí řešení, do kterého se (ne)přihlásíte

**Digitalizace státu** ve společnosti bublá a nabývá na důležitosti už několik let, i přesto jste donedávna navštěvovali úřady, abyste podali daňové přiznání, podepsali smlouvu u dodavatele energií či zažádali o živnostenský list. Datové schránky měly se zmíněnými úkony pomoct a proces urychlit. 

**Začátek datových schránek přinesl složitý přístup** a náročné přihlašování, které uživatele odrazovalo. Jednoduchý vstup a digitalizace v pravém slova smyslu přišla až díky Bank iD.

![](https://data.cesko.digital/img/clanek-uspech-bank-id/datove-schranky.png)

*Zdroj: [www.mojedatovaschranka.cz](http://www.mojedatovaschranka.cz)*

# Bank iD: jednoduché přihlašování k úřadům i státním službám

V roce 2020 se několik českých bank propojilo s jasným cílem. Vytvořit **digitální produkt pro české klienty**, s kvalitní podporou, dobrým UX (uživatelským zážitkem) a **napojením na státní služby i soukromý sektor**.

I přestože v průběhu vývoje rozhraní pro digitální identitu probíhala konkurenční válka –⁠ vznikaly 2 identické produkty dvou různých poskytovatelů –⁠, aktéři ze soukromého [sektoru bankovnictví se nakonec propojili](https://www.penize.cz/osobni-ucty/424583-bankovni-identitu-nabidneme-spolecne-dohodly-se-banky). 

Vzniklo tak **jedno řešení, ze kterého mohou profitovat všichni**. V Česku je taková spolupráce, ze které těží občané i stát, opravdovou raritou.

*„Klíčové pro úspěch bylo, že bankovní identitu mají klienti zapojených bank přístupnou automaticky bez nutnosti aktivace, je pro ně jednoduchá a nemusejí se učit nic nového. Neméně důležitá byla komunikace a osvěta: přinesli jsme uživatelský pohled na online služby státu a ukazovali využití bankovní identity v konkrétních životních situacích,“* komentuje Leila Goulliová, Marketing and PR Manager ve společnosti Bankovní identita, a.s.

## Synergie politické scény a soukromého sektoru 

Aby Bank iD mohlo fungovat na území Česka, **museli politici schválit zákon**, který markantním způsobem změnil způsob osobní identifikace v online prostředí. Nově vzniklý **zákon umožnil vznik bankovní identitě** – Bank iD. 

Ve dvanáctém ročníku ankety [Zákon roku 2020](https://www.zakonroku.cz/2021/10/22/anketa-zakon-roku-2020-zna-sveho-viteze/) nově schválený zákon vyhrál ve veřejném hlasování na základě stovek hlasů od podnikatelů z nejrůznějších oborů. To dokazuje zájem ze strany živnostníků i široké veřejnosti.

*„Občas mi přijde, že existují projekty, na které stát není napojen. Myslím, že propojení s již existujícími projekty je lepší než vytvářet něco úplně nového,“* říká jeden z respondentů [kvalitativního průzkumu Česko.Digital](https://docs.google.com/presentation/d/1VsQt8CBkAK5q4Mr__xEpPEzYzWjiqL_5pJeL3vu7Uzw/edit#slide=id.g2088cabc86d_0_303) o postojích k digitálním technologiím.

![](https://data.cesko.digital/img/clanek-uspech-bank-id/priklady-dobre-praxe.png)

*Zdroj: Kvalitativní průzkum Česko.Digital*

## Digitální produkt pro občany i firmy

Bankovní identita funguje jako **elektronická verze občanského průkazu**. Při komunikaci nejen se státem máte díky Bank iD ověřenou identitu. Stejně tak ji využívají společnosti k ověření totožnosti svých klientů – jednoduše a rychle.

Společnost Bankovní identita, která za Bank iD stojí, uvádí: *„Díky jednoduchosti a rychlosti firmy snadno získají a ověří nového zákazníka, zaktualizují údaje těch stávajících a zrychlí online procesy díky předvyplnění osobních údajů.“*

## Vlajková loď digitalizace v Česku

O projektu Bank iD se mluví jako o **největším digitalizačním projektu českého bankovnictví**. Plošné nasazení určitě pomáhá a celý projekt dokazuje, že sdílení hotových věcí je klíčem k úspěchu.

*„Duplicitní projekty běžně vznikají v soukromé a veřejné sféře zcela odděleně, přitom mají stejný cíl. Mrhání časem, financemi a energií se lze vyhnout kvalitní rešerší již hotových řešení. Spíš než se pouštět do nového je výhodnější vynaložit snahu na propojení se stávajícím. Bank iD je toho výborným příkladem,“* komentuje Jindřich Oukropec z kmenového týmu Česko.Digital.

## Nejistá budoucnost bankovní identity

I přestože je Bank iD využíváno napříč Českem i obory, banky nezapomínají na konkurenční válku. Poslední 2 roky byly pro firmu Bankovní identita ztrátové. 

9 akcionářů, tedy devět českých bank, se na jaře 2023 dostalo do sporu – kdo se bude podílet na financování provozu Bank iD a jak se budou dělit příjmy. Neshody zdá se utichly s [vydáním nových akcií](https://www.seznamzpravy.cz/clanek/ekonomika-finance-mensi-banky-dosahly-sveho-spory-o-zisk-za-overeni-bankovni-identity-konci-228264).

A právě kvůli povaze těchto firem by v budoucnu mohlo dojít k rozštěpení produktu, které povede k problémům.

# Inspirace ve světě

Švédsko, Norsko, Belgie **a další země bankovní identitu využívají už roky**. Ovšem digitalizace a kooperace soukromého a veřejného sektoru nemusí zůstat u Bank iD. Ve světě najdeme mnoho úspěšných příkladů spolupráce.

## Spolupráce ministerstva zdravotnictví a organizace občanské společnosti v Uruguayi

V Uruguayi inovativní partnerství mezi organizací občanské společnosti a ministerstvem zdravotnictví ukázalo **schopnost vlády spolupracovat s nevládními organizacemi a benefity, které kooperace přináší**.

Každý rok si Uruguayci vybírají ze zdravotního plánu veřejných, polosoukromých a soukromých poskytovatelů zdravotní péče. 

Po spuštění jednoduše [přístupného webu](https://atuservicio.msp.gub.uy/) s veškerými daty o plánech mohly **desítky tisíc uruguayských občanů činit informovanější rozhodnutí** o tom, kterého poskytovatele zdravotní péče vybrat.

Ze stránek se občané dozvěděli průměrné čekací doby nebo cenu a poskytovatele mohli porovnávat mezi sebou.

Celý příběh a další příklady spolupráce si můžete přečíst ve [zprávě World Bank Group](https://documents1.worldbank.org/curated/en/833041539871513644/pdf/131020-WP-P163620-WorldBankGlobalReport-PUBLIC.pdf) z roku 2018 (strana 114).

## Řízení agendy státu v Malajsii na základě manažerského modelu z obchodní školy 

Navzdory koordinačním mechanismům mezi vládou a ministerstvy se Malajsii nedařilo poskytovat úroveň služeb, již by veřejnost očekávala. 

V roce 2009 proto veřejná správa hledala podněty ze soukromého sektoru, které by doplnily stávající snahy. Model „[Blue Ocean Strategy](https://en.wikipedia.org/wiki/Blue_Ocean_Strategy)“, tedy **koncept manažerského poradenství ze soukromého sektoru**, byl přijat s cílem podpořit spolupráci, rozdělit síly napříč ministerstvy, odděleními a agenturami a zvýšit efektivitu.

Implementaci Blue Ocean Strategy vedl Úřad hlavního tajemníka vlády. S rostoucím počtem iniciativ se vláda rozhodla **zřídit Národní strategickou jednotku (NSU) v rámci ministerstva financí**. 

**NSU měla za úkol usnadňovat strategickou spolupráci mezi ministerstvy, agenturami a soukromým sektorem**, a také monitorovat implementaci iniciativ metody a pomáhat subjektům překonávat překážky.

### Jak model Blue Ocean Strategy fungoval v praxi

Vláda zjistila, že vysoce trénovaní policisté místo hlídkování na ulicích tráví čas papírováním. V souladu s modelem **přesměrovali několik úředníků do policejního oddělení**. Výsledkem bylo **zrychlení administrativní práce** a uvolnění rukou policistů.

Dalším tématem k řešení na základě modelu byla přeplněnost věznic. Namísto posílání odsouzených k výkonu trestu do vězení je vláda poslala do armádních kempů, kde získali výcvik a šanci začít nový život.

Celý příběh a další příklady spolupráce opět ve zprávě [WBG na straně 57](https://documents1.worldbank.org/curated/en/833041539871513644/pdf/131020-WP-P163620-WorldBankGlobalReport-PUBLIC.pdf).

# Bank iD dokazuje, že kooperace je klíč k úspěchu 

Digitální identita je úspěšný digitální projekt, jenž dokazuje, že hledání spolupráce a rešerše aktuálních řešení může vést k znatelně lepším výsledkům, než kdybyste na to zůstali sami. Bank iD dokázalo propojit státní i soukromou sféru, což doufáme inspiruje i další projekty.

*Editorky: Lenka Vaculínová, Terézia Palaščáková*

*Korektorka: Silvie Mitlenerová*