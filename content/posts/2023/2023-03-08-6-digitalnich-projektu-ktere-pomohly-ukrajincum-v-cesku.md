---
title: "Rok od ruské invaze: 6 digitálních projektů komunity Česko.Digital,
  které pomohly Ukrajincům v Česku"
author: lucie.porazilova
tags:
  - stojime-za-ukrajinou
  - umapa
  - pomahej-ukrajine
  - movapp
  - mapa-ukrajinskych-hranicnich-prechodu
  - misto-ve-skole
cover: https://data.cesko.digital/img/clanek-rok-od-ruske-invaze/cover.png
date: 2023-03-09-10-09
slug: 6-digitalnich-projektu-ktere-pomohly-ukrajincum-v-cesku
description: Kdo by chtěl utíkat před válkou? Překonávat jazykové bariéry a
  tápat, jak najít práci, byt a školku pro dítě? To nechce prožít nikdo.
  Komunita Česko.Digital se k vlně pomoci příchozím Ukrajincům přidala hned v
  prvních dnech tak, jak to dovede nejlépe – prostřednictvím technologií.
  Pomohli jsme vytvořit 6 projektů a jsme nesmírně vděční za každého, kdo
  přispěl k jejich realizaci. Jaké projekty to byly?
lang: cs
---
Před rokem vpadla ruská armáda na Ukrajinu a dodnes do České republiky vyhnala téměř půl milionu obyvatel. Už v prvních hodinách války začala naše komunita přemýšlet, jak odbourat konkrétní překážky na cestě příchozím. 

Jako první vznikla **myšlenka na rozcestník** pomoci, a to na několika místech najednou. V Česko.Digital jsme jí poskytli hned na začátku záštitu a podpořili ji silou své dobrovolnické komunity. Současně expertní dobrovolníci pracovali i na vytvoření **mapy ukrajinských hraničních přechodů**, protože ty byly přeplněné. 

Nasazení v extrémně krátkém čase zvládli naši dobrovolníci díky svému neskutečnému odhodlání. Pomohly i naše už 3leté zkušenosti z projektů reagující na náhlé krize v době pandemie ([Covid Portál](https://covid.gov.cz), [Dáme Roušky](https://www.damerousky.cz)). Ze 💙 děkujeme každému, kdo se do projektů zapojil!

# Připraveným štěstí přeje

Měli jsme zkušenost, dobrovolnické matadory, co pomáhali i v minulosti, a ambici udělat to co nejefektivněji. To vše drželo pohromadě nejen kmenový tým Česko.Digital, ale i dynamickou dobrovolnickou komunitu. Ta po vypuknutí války během 3 týdnů narostla o více než 450 nových dobrovolníků. 

Rychle se nám povedlo pokrýt pozice v oblastech překladů, vývoje i marketingu v 9 vznikajících projektech (ze kterých nakonec uspělo 6), dodávat hotová řešení a projekty koordinovat, aniž by vznikl chaos. Věděli jsme, jaké nástroje používat, drželi se osvědčených postupů. Týmy měly jasné vedení. 

Díky dlouhodobé finanční podpoře našich hlavních partnerů [Livesport](https://www.livesport.cz), [Nadace PPF](https://nadaceppf.cz) a [Nadace Avast](https://foundation.avast.com) jsme mohli zúročit všechnu práci z předchozích let. S našimi partnery jsme aktivity úzce koordinovali, protože každý z nich se navíc aktivně zapojil do pomoci i v rámci svých aktivit. Přesto jsme navíc získali další podporu od Nadace PPF, která sama rozjela rozsáhlé projekty v oblasti vzdělávání. Další podpora a finanční dar nám přišel od [FIT ČVUT](https://fit.cvut.cz/).

Krátce po uvedení rozcestníku Stojíme za Ukrajinou a mapy hraničních přechodů začaly vznikat weby a aplikace, každá řešící jinou potíž Ukrajinců v České republice. Projekty byly různorodé, ale spojovalo je jedno – řešily konkrétní a aktuální problémy příchozích. **Tady a teď!**

# Velký dík zaslouží:

🦸‍♀️ **Stovky expertních dobrovolníků**, kteří přiložili ruku k dílu naplno nebo třeba na pár hodin večer po práci. Spousta z vás se přidala právě na začátku války a komunita narostla na více než 5 000 dobrovolníků. Děkujeme za obrovskou dávku solidarity a ochoty zapojit se!

🦸‍♀️ **Expertní partneři**, kteří s námi sdílí know-how a chuť spojit se pro dobrou věc. Děkujeme [Mapotic](https://www.mapotic.com/), [AKA](https://aka.cz), [MallTV](https://www.mall.tv), [CNC](https://cnc.cz), [Solidpixels](https://www.solidpixels.com/cs) a mnoha dalším! 

🦸‍♀️ **Finanční podporovatelé**. Co naplat, vše dobrovolnickou prací nezvládneme. Díky finanční podpoře našich hlavních partnerů, zejména [Livesport](https://www.livesport.cz), [Nadace PPF](https://nadaceppf.cz) a [Nadace Avast](https://foundation.avast.com) se teď ohlížíme za rokem projektů s neskutečným dopadem. Moc si vážíme vaší podpory! 

# 6 projektů s největším dosahem

## **[Stojíme za Ukrajinou](https://www.stojimezaukrajinou.cz/)**

Nezávislý informační rozcestník pokrýval všechny zdroje pomoci. Vznikl už 3 dny od vypuknutí války a jen během prvního týdne od spuštění pomohl 156 000 lidem najít potřebnou formu pomoci. Přes 83 000 návštěvníků pomoc vyhledalo přímo z Ukrajiny. Web s denní návštěvností **1 500 návštěvníků** vznikl ve spolupráci platformy Stojíme za Ukrajinou, Česko.Digital a [Solidpixels](https://www.solidpixels.com/cs) a získal **Křišťálovou Lupu 2022** v kategorii Veřejně prospěšná služba- cena České televize. Za podporu děkujeme zejména [FIT](https://www.cvut.cz) [ČVUT](https://www.cvut.cz), [Solidpixels](https://www.solidpixels.com/cs), [Asociaci komunikačních agentur](https://aka.cz/) a [Czech Video Center](https://www.linkedin.com/company/czech-video-center/). Ambicí rozcestníku, na kterém pomoc našlo celkem 370 000 lidí a 217 000 lidí pomoc nabídlo, bylo rychle zareagovat na krizovou situaci a přispět ke zvládnutí situace v prvních měsících, kdy byla společnost v šoku. Tento záměr se podařilo naplnit. Další řešení necháváme v péči institucí a organizací, které se pomoci věnují dlouhodobě. 

![](https://data.cesko.digital/img/clanek-rok-od-ruske-invaze/1.png)

## [Umapa](http://umapa.eu)

**40 000 návštěvníků** webových stránek a skoro 10 000 důležitých bodů na mapě pro uprchlíky z Ukrajiny. Takové výsledky má Umapa, kterou dnes rozvíjí na platformě [Mapotic](https://www.mapotic.com/) 18 expertních dobrovolníků. Celkem máme **25 000 uživatelů** v České republice, Ukrajině, Polsku nebo i v Německu, Slovensku a USA. Mapa má přehlednou aplikaci pro iOS i Android, její embedded verzi využívá několik portálů. Aktuálně hledáme parťáka mezi neziskovými organizacemi. Máte tip nebo nabídku spolupráce? Pište přímo na [umapa@cesko.digital](mailto:umapa@cesko.digital)!

![](https://data.cesko.digital/img/clanek-rok-od-ruske-invaze/2.png)

## Mapa ukrajinských hraničních přechodů

Jak dlouho budu na hraničním přechodu čekat? Kde jsou kolony a kde projedu snáz? Projekt začal mapou ukrajinských přechodů a pomohl **tisícům prvních příchozích**. Vytvořili jsme ji společně s [Mapotic](https://www.mapotic.com) a přenesli ji pod [Umapu](https://www.umapa.eu). I bez většího PR ji během prvních dnů navštívilo denně **2 000 až 3 000 lidí**.

## [Pomáhej Ukrajině](https://www.pomahejukrajine.cz)

Tržiště pomoci, na které přímo odkazuje web Stojíme za Ukrajinou, obsahuje přes **37 000 nabídek** pomoci. Vznik webu iniciovali a koordinovali Daniel Kolský, Honza Böhm a Honza Sládek z [Contember](https://www.contember.com/) a je tvořen ve spolupráci s [Konsorciem nevládních organizací pracujících s migranty v ČR](https://migracnikonsorcium.cz/cs/). Projekt také získal **Křišťálovou Lupu 2022** v kategorii Veřejně prospěšná služba.

![](https://data.cesko.digital/img/clanek-rok-od-ruske-invaze/3.png)

## [Movapp](https://www.movapp.cz/cs/)

Aplikace Movapp vytváří jazykový most mezi lidmi z Ukrajiny a z České republiky. Skvělou aplikaci doplňují tištěné materiály ke stažení nebo třeba [Učebnice pro Ukrajinu](http://ucebniceproukrajinu.cz/), kterou připravila [Nadace PPF](https://nadaceppf.cz/) ve spolupráci s [The Kellner Family Foundation](https://www.kellnerfoundation.cz/) a [MŠMT ČR](https://www.msmt.cz/). Movapp dávno přerostl hranice naší republiky. Od léta má polskou a slovenskou verzi. Web během roku navštívilo **100 000 návštěvníků**, kteří si zobrazili čtvrt milionu stránek. Radost týmu udělalo i sdílené 9. místo v Křišťálové lupě. Nyní má 20 dobrovolníků a navazuje těsnější spolupráci s ukrajinskými centry a neziskovkami pro uprchlíky.

![](https://data.cesko.digital/img/clanek-rok-od-ruske-invaze/4.png)

## [Místo ve škole](http://www.mistoveskole.cz)

Web Místo ve škole vznikl z iniciativy [Pedagogické fakulty Univerzity Karlovy](https://pedf.cuni.cz/PEDF-1.html) ve spolupráci s námi. Data o kapacitách škol poskytuje [MŠMT](https://www.msmt.cz). Řešení integrovalo komunitní Umapu a díky tomu ukazuje volná místa přehledně na jednom místě. Vize projektu byla pomáhat nejen ukrajinským, ale i českým rodinám najít vhodnou školu pro své děti. Bohužel se nepodařilo najít partnery mezi veřejnou správou, která by chtěla projekt dále spolurozvíjet.

![](https://data.cesko.digital/img/clanek-rok-od-ruske-invaze/5.png)

# Nekončí válka a ani naše zapojení

Ani po roce se válečný konflikt na Ukrajině nechýlí ke konci. Neopadává ani vlna solidarity v České republice. Zdaleka nejsme jediní, kdo pomáhají. Nadšeně s ostatními **měníme Česko k lepšímu i pro ty, které sem přivedla válka**. Obrovský dosah aplikací a webových stránek, jimž jsme společnými silami vdechli život, nás žene dál. Máme radost i z dalších neziskových projektů, které pomáhají v ukrajinštině, jako je například úspěšná aplikace [Nepanikař](https://nepanikar.eu/).

Děkujeme všem, kdo přispěli svým dílem, aby se Ukrajinci v České republice cítili aspoň trochu jako doma. 💙 6 úspěšných projektů v Česko.Digital vzniklo i díky vám!

💰 Líbí se vám, co děláme? Podpořte nás jednorázovým finančním darem na [transparentní účet](https://www.darujme.cz/projekt/1203553)!

👩‍💻 Máš chuť se přidat jako dobrovolník? Práce je dost. Příležitosti k zapojení najdeš na [Portálu dobrovolníka](https://cesko.digital/dashboard) a do komunity se můžeš zapojit přes [join.cesko.digital](http://join.cesko.digital). 

*Korektorka: Sabina Špalková*