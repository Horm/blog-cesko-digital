---
title: "Měsíc očima CEO #3: Proběhl Civil Service Talent Hackday 2023 | Co
  potvrdil náš průzkum o využívání digitálních technologií v ČR"
author: eva
cover: https://data.cesko.digital/img/ocima-CEO/3/1.jpeg
date: 2023-04-13-11-35
slug: mesic-ocima-ceo-3
description: Ráda bych vám osobně pravidelně každý měsíc přiblížila, jaký je můj
  pohled na to, jak měníme Česko k lepšímu a co zásadního se nám povedlo či
  nepovedlo. Co se dělo v březnu?
lang: cs
---
# Proč je zapojení státních institucí důležité pro digitalizaci?

O [Festivalu kreativní byrokracie](https://creativebureaucracy.cz) jsem už mluvila v minulém [Očima CEO #2](https://blog.cesko.digital/2023/03/mesic-ocima-ceo-2), ale dnes navážu takovou „malou“ odbočkou, která se stala jednou z nejdůležitějších milníků za mnoho posledních měsíců.

Když [Kuba](https://www.linkedin.com/in/nesetril/) zakládal [Česko.Digital](https://cesko.digital), bylo zásadní (a pořád je), abychom se **udržovali jako neutrální organizace, která vede dialog se všemi stranami** – ať je to veřejná správa, neziskové organizace nebo firmy.

**Nechtěli jsme být chápáni jako další aktivistická skupina, která má ten jediný recept na řešení.** Poptávku po technologiích jsme místo toho brali jako dobrý odrazový můstek pro spolupráci (a více jsme o tom mluvili s Kubou [v rozhovoru pro Aricomu](https://www.elita.blog/statni-sprava/cesko-digital) už před časem). 

Prvním krokem je najít jednotlivé spojence v systému, kteří rozumí našemu záměru a chtějí spolupracovat na řešení. Druhý krok je ale spolupráce s danou institucí, kterou jednotlivec zastupuje, což má úplně jinou váhu a dopad (veřejný závazek a odpovědnost za společné řešení). 

![](https://data.cesko.digital/img/ocima-CEO/3/1.jpeg)

No a jedna taková spolupráce se nám společně s [Matějem Chytilem](https://www.linkedin.com/in/chytil/) (spolupořadatelem a dramaturgem Festivalu kreativní byrokracie) **povedla na akci nazvané [Civil Service Talent Hackday 2023](https://cesko.digital/events/civil-service-talent-hackday-2023)**. Pokud se ptáte na souvislost s Festivalem kreativní byrokracie, byla to taková „malá“ akce pro 100+ úředníků mezi jednotlivými ročníky Festivalu.

Poprvé vůbec v celé historii se nám podařilo, že **většina pořádajících institucí byla z veřejné správy**, respektive Česko.Digital bylo jedinou neziskovou organizací mimo veřejné instituce. Velkou zásluhu na tom má právě Matěj, který tuto akci dramaturgicky zajišťoval a zároveň dal maximum prostoru spolupořádajícím institucím, konkrétně [Úřadu vlády](https://www.vlada.cz) ([Janě Kotalíkové](https://www.linkedin.com/in/jana-kotal%C3%ADkov%C3%A1-2760647a/)), [Ministerstvu vnitra](https://www.mvcr.cz) ([Jindřichu Fryčovi](https://www.linkedin.com/in/jind%C5%99ich-fry%C4%8D-90638a21a/)) a [Kabinetu vicepremiéra pro digitalizaci](https://digitalnicesko.gov.cz) ([Zuzaně Ujhelyiové](https://www.linkedin.com/in/zuzana-ujhelyiov%C3%A1-a74178163/)), kterým také patří velké díky za důvěru a společnou práci.

![](https://data.cesko.digital/img/ocima-CEO/3/2.jpeg)

**Proč je zapojení institucí tak důležité?** Podívejte se na strukturu naší veřejné správy a jejích institucí, které jsou organizovány pro řešení dlouhodobých koncepčních témat (jak dobře to funguje je už jiná debata) a jsou protiváhou k politické reprezentaci, která se střídá každé 4 roky podle volebního uspořádání.

Je pro nás důležité zapojovat úředníky a jejich instituce už při tvorbě našich projektů a nápadů, protože jedině tak **můžeme zajistit, že naše nápady a projekty budou mít dlouhodobou perspektivu** a budou mít dopad na veřejnou správu. 

Pokud se nám bude dále dařit, **rádi bychom je přizvali také jako spolupracovníky na letošní [Festival kreativní byrokracie](https://creativebureaucracy.cz), který pořádáme 19. 6. 2023** znovu v pražském [CAMPu](https://praha.camp), letos to bude jednodenní akce pro 500+ účastníků. Chcete být také součástí? Napište mi na [eva@cesko.digital](mailto:eva@cesko.digital). 

# Co potvrdil náš průzkum o využívání digitálních technologií v ČR?

V posledních měsících jsme v Česko.Digital hledali naši cestu k systémové změně a také si pro sebe pojmenovali problém, který ultimátně řešíme (a po jehož vyřešení můžeme jako organizace spokojeně zaniknout):

**📋 Veřejná sféra neumí efektivně využívat potenciál technologií k řešení celospolečenských problémů a zhoršuje tak kvalitu života lidí v Česku.**

Součástí cesty systémové změny byla také identifikace bariér. Jednou z našich hypotéz byla **absence sdílené vize**. To brání využívání potenciálu technologií k řešení celospolečenských problémů.

A protože nám data ohledně absence sdílené vize chyběla, tak jsme se **pustili do průzkumu naší hypotézy**. Z proběhlého průzkumu docela jasně vyplývá, že Česko brzdí chybějící vize, jak na technologie, a snahy o efektivní používání digitálních technologií jsou roztříštěné.

![](https://data.cesko.digital/img/ocima-CEO/3/3.png)

Výsledky přibližují **postoje 41 zástupců 6 skupin české společnosti**. Dává nám to lepší (a poměrně detailní) přehled o těch, kteří nám ze své pozice mohou pomoci prosazovat lepší využívání technologií ve veřejné sféře (od politiků, státní správy, samosprávy, médií, vědy až po firmy a neziskové organizace).

**Potvrdili jsme si hypotézu**, že i přes různé snahy, dílčí vize a strategické dokumenty, **chybí jedna sdílená vize, jak využít potenciál technologií naplno**, a jako komunita takovou vizi předkládáme. Je to tak další dokument k cestě systémové změny, [o které jsme diskutovali](https://www.youtube.com/watch?v=zA7MCcfDLxI).

💡 Co, jak a proč se zkoumalo a jaké jsou výsledky se dočtete: [detailně v .pdf](https://drive.google.com/file/d/1BLLChViCvNAS0Q9Kptz6Fi5pdUyJCUOM/view?usp=share_link) na 19 stránkách, stručněji v [prezentaci](https://docs.google.com/presentation/d/1VsQt8CBkAK5q4Mr__xEpPEzYzWjiqL_5pJeL3vu7Uzw/edit?usp=sharing) nebo jako shrnutí toho nejdůležitějšího v [tiskové zprávě](https://docs.google.com/document/d/1gP9N9pc4KKku2amDzJevSxwKSY9fqdV3Fc3QQ41qdBY/edit?usp=sharing). Čest všem, kteří pomohli.

Díky, že jste dočetli až sem. Pokud máte otázku, zpětnou vazbu nebo se chcete podělit o vaše důležité momenty, jsem vám k dispozici na našem Slacku nebo e-mailu [eva@cesko.digital](mailto:eva@cesko.digital).

*Korektorka: Eliška Pituchová*