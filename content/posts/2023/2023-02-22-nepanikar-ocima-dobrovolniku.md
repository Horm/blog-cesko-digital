---
title: Nepanikař, nejsi na to sám. Aplikace, která pomáhá při duševních
  obtížích, má díky dobrovolníkům nový design
author: lukas.n
tags: null
cover: https://data.cesko.digital/img/clanek-nepanikar-ocima-dobrovolniku/nepanikar-ocima-dobrovolniku.png
date: 2023-02-22-11-57
slug: nepanikar-ocima-dobrovolniku
description: Úzkost, deprese nebo myšlenky na sebevraždu. Víte, jak při těchto
  potížích pomoct sobě nebo svým blízkým? Právě proto vznikla aplikace
  Nepanikař. Už skoro 4 roky poskytuje (nejen) mladým lidem první pomoc při
  psychických potížích. Kdo stojí za tímto projektem a jaké novinky přináší
  redesign?
lang: cs
---
Za nápadem vytvořit mobilní aplikaci stojí nejen touha pomáhat, ale také vlastní zkušenost.

Veronika Kamenská, zakladatelka projektu, si totiž duševním onemocněním sama prošla. Společně se spolužákem z vysoké se v roce 2019 pustila do tvorby aplikace, která má dnes na kontě **více než 400 000 stažení**. *„Ze statistik vyplývá, že appku použije každý den cca 250–300 lidí, kteří mají myšlenky na sebevraždu,“* dodává Veronika.

# Při úzkosti vám pomůžou dechová cvičení a plánování aktivit 

Začátky aplikace Nepanikař sahají do roku 2019. Dnes v aplikaci najdete **chatovou a e-mailovou poradnu**, kontakty na krizová centra a praktické tipy na zvládání úzkosti či deprese. V appce si vytvoříte záchranný plán, zkusíte si dechová cvičení nebo matematické příklady na odvedení pozornosti. Během pár kliknutí vám tak aplikace nabízí **několik možností rychlé psychologické pomoci** – zdarma a z mobilu. Na [webu](https://nepanikar.eu/) najdete navíc **rozsáhlou Mapu pomoci**, kde získáte přes tisíc kontaktů na psychology, psychiatry i pedagogicko-psychologické poradny. A pokud potřebujete své potíže řešit do větší hloubky, můžete využít on-line terapie na webu Nepanikař. 

O tom, že je **aplikace úspěšná** a daří se jí pomáhat, svědčí i **řada ocenění**. Za tři roky fungování získala Cenu SDGs, Cenu Gratias Tibi a v neposlední řadě 4. místo v Křišťálové lupě 2022. Aplikaci chválí psychologové i psychiatři. Třeba MUDr. Zuzana Špačková z Psychiatrické kliniky FN Brno: *„Podobná aplikace u nás dosud chyběla a kromě praktického a jednoduchého používání vidím další benefit v tom, že její existence přibližuje úzkostné potíže jako něco, co k životu mnoha lidí patří, za co není třeba se stydět a co se dá úspěšně řešit.“*

![](https://lh5.googleusercontent.com/ygYaswDRKWBcpDxYtFeyeWM--oOURDVdSn5zWwBmpsKSTrVT9w2HbLsgxPaKEZ_XinQQECd7yjTDn2wXUCaWphOCSOCefzwWSfYqpnXWo_v3uiA5gT2MGpAl7IgZh-PxPU2oxRnLffU2K_y5fXXA7A0)

# Do nového roku s novým designem

Na Česko.Digital se zakladatelka projektu Nepanikař obrátila začátkem roku 2022: *„Cílem byl redesign aplikace a případné přidání nových funkcí, aby aplikace splňovala současné trendy mobilních aplikací.“* Propojení spolupráce iniciovala Nadace PPF. *„V Nadaci PPF hledáme cesty, jak podpořeným projektům opravdu pomoci nejen finančně. Propojujeme námi podporované projekty mezi sebou. Tak tomu bylo i v případě aplikace Nepanikař a komunity Česko.Digital. Společně je skutečně možné zlepšovat svět a zvyšovat dopad. Je potřeba o psychických problémech ve společnosti více mluvit. I v tomto vnímáme další dopad aplikace Nepanikař,”* vysvětluje Jana Tomas Sedláčková z Nadace PPF.

Výsledkem vzájemné spolupráce mezi dobrovolníky Česko.Digital a týmem Nepanikař a finanční podpory od Nadace PPF je **nový, vizuálně trendy kabátek**, který si aplikace oblékla na začátku roku 2023. 

Nový design se však drží původního rozvržení, a proto nepřináší stávajícím uživatelům nepříjemný šok. Jak říká Veronika: *„Je důležité zachovat kontinuitu aplikace, aby pro nové i stávající uživatele byla přehledná. Člověk, který má paniku, se potřebuje rychle zorientovat a vědět, kam kliknout.“* 

![](https://lh4.googleusercontent.com/UuzRXWatU7sRDHV5GIocrv14Y8c6QUHtGUupsHtAQOQpYHp0Cfhrw2R4TGeRU2312cFuPwFTxpLEbSGE-y5Vrqlqx75PwTBusrndyaWiJH_QmkAeYLROdTa4FYXHH0yBH-xp66ayAoU9t0VM1VFpIDk)

V aplikaci si můžete každý den zaznamenat, jak se cítíte, a vést si záznamy třeba o spánku nebo náladě. Čeká na vás hned několik modulů („deprese“, „úzkost a panika“, „chci si ublížit“, „myšlenky na sebevraždu“, „poruchy příjmu potravy“ a „mé záznamy“) v celkem **11 jazycích**.

# Nepanikař je projekt velkého dobra

Do redesignu se pustil tým dobrovolníků Česko.Digital z řad dobro.vývojářů, UI designerů a dalších nadšenců. Za 10 měsíců vznikl **jednoduchý, uživatelsky přívětivý a vizuálně trendy vzhled**. Co na to říká Jiří Flachs, jeden z expertních dobrovolníků v UI? „*Původní design aplikace Nepanikař jsme výrazně posunuli. Myslím, že nyní působí mnohem pozitivněji.“*

![](https://lh5.googleusercontent.com/uYZsC8vSMpyzUdPqiNS3Edom1G28ynKBl7VV2QiKba-MG2FVx8NKu-DtzsrQPWdcGUiLiPPM8L5l3pTBkMof1_aKJXdzInz94VApQmMuWbC-1MGQe8LBilYUJnPxsAeWexBxjp9ykTOGniZAOELqWC0)

Lilly Ahou Král má na starosti mentoring v marketingu a o aplikaci říká: *„Nepanikař je projekt velkého dobra. Aplikace pomáhá při veřejné osvětě týkající se deprese, pocitů úzkosti, ale i jiných psychických potíží.“*

Stejné nadšení sdílí i Senta Martynenko, koordinátorka týmu: *„Sama jsem řešila duševní zdraví a jsem ráda, že existuje aplikace, která pomáhá a já ji mohu pomoct vylepšit.“*

Děkujeme všem, kteří se do projektu zapojili – našim dobrovolníkům, týmu Nepanikař, Nadaci PPF a agentuře H1, která pomohla s oslovením a spolupráci s influencery.

# Nebojte se říct si o pomoc, nejste na to sami

Duševní zdraví je stejně důležité jako to fyzické, i když se na něj občas zapomíná. Každý někdy zažije chvíle, kdy si neví rady. Díky aplikaci Nepanikař budete mít rychlou pomoc vždy po ruce. 

Stáhněte si aplikaci:

👉 na [Google Play](https://play.google.com/store/apps/details?id=org.dontpanic) 

👉 v [App Store](https://apps.apple.com/cz/app/nepanika%C5%99/id1459513911?l=cs)

*Editoři: Adéla Bolváriová, Matouš Brabec*

*Korektorka: Silvie Mitlenerová*