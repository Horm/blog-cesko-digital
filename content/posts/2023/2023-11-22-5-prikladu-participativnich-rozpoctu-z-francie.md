---
title: "I občan může rozhodovat o veřejných financích: 5 dobrých příkladů
  participativních rozpočtů z Francie"
author: lenka.konarikova
cover: https://data.cesko.digital/img/clanek-5-prikladu-participativnich-rozpoctu-z-francie/cover.jpg
date: 2023-11-22-01-30
slug: 5-prikladu-participativnich-rozpoctu-z-francie
description: Můžu rozhodovat o veřejných financích? Co si na pár kliků zjistit,
  kolik co stojí? To nabízí participativní rozpočtování. Jak to funguje?
  Inspirativní článek Open Source Politics napsaný Coline Arnould ukazuje 5
  různých příkladů z Francie. Díky Česko.Digital vznikl v Česku projekt
  Cityvizor, který přináší transparentní přehled o financování obcí. Jak ale
  můžeme ještě více využít digitalizace ve společný prospěch?
lang: cs
---
![](https://data.cesko.digital/img/clanek-5-prikladu-participativnich-rozpoctu-z-francie/0.png)

*Když přijde řeč na participativní demokracii, většina lidí si nejčastěji vybaví* **participativní rozpočet**. *Funguje to jednoduše: obec dá k dispozici rozpočet, který se následně rozdělí mezi různé* **projekty navržené občany**. *Za tímto na první pohled jednoduchým principem se však ukrývá* **rozmanitá škála možností**…

# Navrhování projektů ve všech oblastech působnosti města: Participativní rozpočet v Angers

Od roku 2018 probíhá ve městě Angers participativní rozpočtování prostřednictvím [digitální platformy Decidim](https://ecrivons.angers.fr/). Ta umožňuje obyvatelům předkládat návrhy projektů, které pokrývají **široké spektrum oblastí působnosti města**: územní plánování, sport, kulturu, životní prostředí a další. Občané tak mohou navrhovat projekty, které spadají do nejrůznějších kategorií.

> ![Město Angers na platformě Decidim](https://data.cesko.digital/img/clanek-5-prikladu-participativnich-rozpoctu-z-francie/1.png "Město Angers na platformě Decidim")
>
> *Město Angers na platformě Decidim*

V prvním hlasování o přidělení části obecního rozpočtu si obyvatelé zvolili 2 projekty týkající se územního plánování a ty byly městem zrealizovány. Od té doby město **každoročně financuje nejméně 9 vítězných projektů** na různá témata. V celkovém součtu to dělá **47 realizovaných projektů**.

Decidim veřejným institucím umožňuje vysvětlovat účastníkům, co se v každé jednotlivé fázi děje. Díky tomu je zaručena **transparentnost** a občané mají **přehled o časové ose a průběhu** celého participativního procesu.

> ![Etapy průběhu participativního rozpočtování města Angers v roce 2022](https://data.cesko.digital/img/clanek-5-prikladu-participativnich-rozpoctu-z-francie/2.png "Etapy průběhu participativního rozpočtování města Angers v roce 2022")
>
> *Etapy průběhu participativního rozpočtování města Angers v roce 2022*

# Participativní rozpočet jen pro mladé

V roce 2019 se okres Indre-et-Loire rozhodl spustit [2 participativní rozpočty současně](https://participation.touraine.fr/): první pro všechny občany okresu a druhý určený **mladým lidem do 18 let**. Pro druhý jmenovaný byl vyčleněn **roční balíček 300 000 eur** (v přepočtu **přes 7 milionů korun**) na financování **„projektů mládeže“**. Na domovské stránce participativní platformy okresu se mladí uživatelé mohou prokliknout na [rozpočet, který se jich týká](https://participation.jeunesse.touraine.fr/). 

V rámci tohoto projektu proběhly na několika **základních a středních školách** v okresu **workshopy**, během kterých učitelé pomáhali svým žákům formulovat nápady, které by bylo možné zadat na digitální platformu.

O vítězných návrzích hlasovali všichni mladí obyvatelé. Projekty cílily zejména na **zlepšení každodenního života ve školách**, mladí občané si přáli například **více zeleně** nebo **nová sportoviště**. Představeny byly také **kulturní projekty**, jako třeba zřízení nahrávacího studia pro online rádio. Některé studenty také napadlo postavit na školní pozemky **včelí úly**, které by vyrobili žáci středních škol se zaměřením na design.

> ![Okres Indre-et-Loire na platformě Decidim](https://data.cesko.digital/img/clanek-5-prikladu-participativnich-rozpoctu-z-francie/3.png "Okres Indre-et-Loire na platformě Decidim")
>
> *Okres Indre-et-Loire na platformě Decidim*

# Participativním rozpočtem proti klimatické změně

V rámci boje **proti globálnímu oteplování a znečištění ovzduší** spustilo město Bordeaux v lednu roku 2021 [participativní rozpočtování propojené s programem **„Vysaďme 1 milion stromů“**](https://budgetparticipatif.bordeaux-metropole.fr/processes/bpmetropolitain). Cílem této rozsáhlé akce na podporu rekultivace je vysadit na území metropole 1 milion stromů během příštích 10 let. Participativní rozpočet má také za účel **zapojit občany** a **zvýšit povědomí o aktuálních otázkách životního prostředí**.

Metropole Bordeaux poskytla pro projekt, první svého druhu ve Francii, ze svého vlastnictví **7 pozemků**. Díky němu ve městě vzniknou **„ostrůvky osvěžení“**, které posílí **biologickou rozmanitost**. Plochy pro výsadbu navrhlo několik sdružení, která díky finanční a technické pomoci od města budou moci se zalesňováním a úpravami začít již tuto zimu *(zima 2022)*. Občané mohli přímo na platformě reagovat na jednotlivé návrhy a hlasovat pro ty, které upřednostňovali – vybírali mezi **lesíky, sady, parky a komunitními zahradami**.

> ![Metropole Bordeaux na platformě Decidim](https://data.cesko.digital/img/clanek-5-prikladu-participativnich-rozpoctu-z-francie/4.png "Metropole Bordeaux na platformě Decidim")
>
> *Metropole Bordeaux na platformě Decidim*

# Pro každou městskou čtvrť zvlášť

I město Antibes-Juan-les-Pins přistoupilo k participativnímu rozpočtování po svém: v kompetenci jej mají **[rady městských částí](https://participez.antibes-juanlespins.com/assemblies/conseil-quartier)**.

Občané sdruženi **v radě městské části** navrhují každý rok několik projektů na úrovni své čtvrti v konkrétních oblastech působnosti: **životní prostředí, způsob života, čistota, zlepšení silniční infrastruktury, bezpečnost, oživení čtvrti, solidarita a propojení mezi generacemi**. V tomto případě nemají rozpočet předem stanovený, ale obec většinu navržených projektů **začleňuje do svých stávajících veřejných politik** nebo je financuje.

Vše funguje elektronicky, systém však samozřejmě jde ruku v ruce s častými **osobními setkáními**, která se v různých čtvrtích pořádají. Díky digitalizaci je možné oslovit více obyvatel, než kdyby komunikace probíhala pouze osobně. Základem je ale stále přístup, který se osvědčil – b**ýt občanům blízko a vést s nimi dialog na občanské úrovni**. Odtud pochází název participativních rozpočtů v Antibes: „**blízké kampaně**“.

# Participativní rozpočet odhlasovaný udělováním hodnocení

V roce 2020 město Paříž poprvé uspořádalo hlasování o participativním rozpočtu principem tzv. *jugement majoritaire*. Pařížané svůj názor vyjadřovali tím způsobem, že projektům přidělovali **určité hodnocení, podobně jako slovní známkování ve škole**. Mohli vybírat z následujících možností:

* „láska na první pohled“,
* „to se mi líbí, zajímá mě to“,
* „proč ne“,
* „nejsem o tom přesvědčený/á“.

Samostatnou kategorii tvořily projekty týkající se města Paříže a zvlášť byly zařazeny projekty související s jednotlivými městskými obvody. Občané byli vyzváni, aby v každé kategorii hlasovali alespoň pro **4 projekty**.

Tento způsob hlasování umožňuje získat **lepší přehled o preferencích účastníků, odlišit mezi odpověďmi jemné rozdíly a snadněji odmítnout návrhy**, které do kolektivních preferencí nespadají. Jednou z výhod této metody je, že dovoluje účastníkům plně vyjádřit názor na každý předložený projekt, čímž **činí volby demokratičtějšími**.

> ![Platforma pro participativní rozpočtování Paříže](https://data.cesko.digital/img/clanek-5-prikladu-participativnich-rozpoctu-z-francie/5.png "Platforma pro participativní rozpočtování Paříže")
>
> *Platforma pro participativní rozpočtování Paříže*

Jak je vidět, existuje **tolik variant participativního rozpočtování, kolik je správních celků**, přičemž každá z nich je trochu jiná a funguje více či méně odlišným způsobem. Je třeba také připomenout, že participativní rozpočet může vzniknout na všech úrovních – **na úrovni okresu, metropole, města, městského obvodu, čtvrti…** Tento postup se nyní ve Francii široce demokratizuje a zavádí jej řada správních celků.

Jak bude vypadat participativní rozpočtování zítřka? Na straně územních samosprávných celků je patrná například snaha **zapojit navrhovatele projektů** a jejich řízení **již v dřívější fázi** – tento model se bude v budoucnu pravděpodobně rozvíjet. V současné době zavádějí nebo plánují zavádět vlastní participativní rozpočty nejen správní celky, ale i jiné organizace.

*Překlad: Lenka Koňaříková*

*Korektura: Kateřina Sikorová*