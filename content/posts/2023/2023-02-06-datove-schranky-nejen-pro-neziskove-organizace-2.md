---
title: "Datové schránky (nejen) pro neziskové organizace #2 – 7+ praktických
  tipů, jak datovkou zjednodušit fungování organizace"
author: jan.kalab
cover: https://data.cesko.digital/img/clanek-datove-schranky-nejen-pro-nno-2/cover.png
date: 2023-02-06-12-18
slug: datove-schranky-nejen-pro-neziskove-organizace-2
description: "Máte povinně zřízenou datovou schránku? Vytěžte z ní maximum a
  urychlete si s ní procesy, které dříve trvaly měsíce a museli jste kvůli nim
  běhat po úřadech. Čtěte dál a dozvíte se, jak na to! "
lang: cs
---
**💡 Anebo ještě nemáte schránku aktivovanou? [Vraťte se k prvnímu článku z minisérie](https://blog.cesko.digital/2023/01/datove-schranky-nejen-pro-neziskove-organizace-jak-je-zprovoznit).**

# Využívejte datovku a ušetříte si práci a čas

Jakákoliv **komunikace ze strany státu, samosprávy** i úřadů bude probíhat téměř výhradně **digitálně**. Úřady vám musí veškeré zprávy posílat datovkou, vy takovou povinnost nemáte (výjimkou je podání daňového přiznání, o které píšeme níže). I přesto je používání datovky znatelně příjemnější, než zasílání tištěných dopisů. 

Všechny zprávy, které donedávna chodily fyzicky, vám přijdou do datovky, kde si je **přečtete kdykoliv a kdekoliv**. Obdobných výhod je celá řada – začněte je využívat i vy.

## 1. Přes datovku zažádáte o dotace

Krajské úřady či ministerstva budou s příchodem datových schránek častěji a častěji **požadovat zaslání žádosti do dotačního programu datovou schránkou**. Případně se přihlašovacími údaji do datové schránky přihlásíte do systému úřadu, kde probíhá sběr žádostí.

![](https://data.cesko.digital/img/clanek-datove-schranky-nejen-pro-nno-2/1.png)

## 2. Podávejte návrhy na změny ve spolkovém rejstříku jednoduše

Změna sídla, obsazení orgánů, vkládání dokumentů každoročních účetních závěrek či výročních zpráv – to **vše rejstříkovému soudu snadno zašlete elektronickou cestou**. 

Potřebný návrh na zápis údajů vyplníte na webu [justice.cz](http://www.justice.cz) v tzv. [inteligentním formuláři](https://or.justice.cz/ias/ui/podani). Z něho vygenerované PDF s návrhem pošlete na příslušný soud datovou schránkou. **Soud vás odpovědí do vaší datovky uvědomí** o vyhovění zápisu změny či vyzve k doplnění.

Vše je velmi rychlé a snadné. Veškeré dokumenty, které musíte doložit, jednoduše přiložíte v elektronické podobě v PDF, včetně ověřeného podpisu. Dokument [konvertujete na CzechPOINTu](https://www.ceskaposta.cz/sluzby/egovernment/czechpoint/autorizovana-konverze-dokumentu) z papírové do elektronické podoby.

## 3. Daňové přiznání musíte podat elektronicky

Daňové přiznání za rok 2022 a případné další roky (k dani z příjmu a případná jiná) budete podávat **vždy elektronicky** – buď na portálu [Moje daně](https://adisspr.mfcr.cz/pmd/home), kde se můžete přihlásit skrze datovou schránku, nebo přímo v datové schránce.

![](https://data.cesko.digital/img/clanek-datove-schranky-nejen-pro-nno-2/2.png)

Ve svém účetním software vygenerujete **daňové přiznání v XML formátu**, který jednoduše přiložíte do zprávy finančnímu úřadu a odešlete datovkou. Tím je přiznání ihned považováno za podané.

Např. vývojáři Stormware Pohoda mají program [Tax](https://www.stormware.cz/podpora/faq/tax/146/Mohu-z-programu-TAX-odeslat-spolu-s-danovym-priznanim-i-vykazy-Rozvaha-Vykaz-zisku-a-ztraty-a-Prilohu-v-ucetni-zaverce/?id=2766). Slouží na daňová přiznání, je napojený do účetního softwaru a dokáže vaše přiznání odeslat přes datovou schránku.

❗ Prakticky to znamená, že **nemůžete vyplnit papírový formulář** a přinést ho na finanční úřad. Stejně tak nemůžete na papíře vyplněné přiznání pouze naskenovat a poslat ho. Jediná možná cesta je elektronický formulář odevzdaný přes daňový portál nebo poslaný datovou schránkou.

💡 Drobnou výhodou může být, že takto **elektronicky podané daňové přiznání se může odevzdat až na konci dubna**.

## 4. Zaměstnaneckou agendu vyřešíte v datové schránce

Máte v organizaci více zaměstnanců? Veškerá **komunikace se správou sociálního zabezpečení**, lékařem či zdravotní pojišťovnou (neschopenky, hlášení...) bude probíhat elektronickou cestou v datové schránce. 

## 5. Podílejte se na řízení na úřadech 

Spolky, které se zabývají ochranou přírody a současně mají ve stanovách jako hlavní poslání ochranu přírody a krajin, se můžou **s pomocí datovky aktivně podílet na dění ve městě či regionu**.

**Přes datovku pošlete na úřad žádost** (např. zajímá mě kácení stromů na Praze 9), aby vás příslušný orgán informoval o zahajovaných správních řízeních. 

**Žádost platí rok a po roce se musí obnovit** – opět zaslanou žádostí do datové schránky úřadu.

Podle věcné a místní specifikace úřad zasílá spolku datovou schránkou informace o zahájení správního řízení. Spolky následně mohou posílat námitky apod., k čemuž využívají datovku.

Dále se **přes datovku můžete jednoduše přihlásit do připomínkování** např. v rámci stavebního řízení a souvisejících agend.

## 6. Komunikujte s obcí rychlostí blesku

Pokud nezisková organizace provozuje pronájmy k přespávání za úplatu, může **díky datovce snadno navázat společnou řeč s obcí** a posílat hlášení dle požadavků místní vyhlášky apod.

## 7. Stáhněte si úplný výpis ESM (evidence skutečných majitelů)

Je po vaší organizaci požadováno **ESM např. při žádosti o dotace** od státu (ministerstev) nebo samosprávy? 

**ESM je obecně neveřejná evidence** – veřejně jsou dostupné jen úplně základní údaje. U žádosti o dotace po vás může být požadováno doložení úplného výpisu (i s běžně neveřejnými údaji z ESP).

Díky datové schránce se přihlásíte na webu [esm.justice.cz](https://esm.justice.cz/ias/issm/rejstrik) a **stáhnete si úplný výpis v PDF**, který můžete zaslat jako kompletní výpis údajů o spolku (organizaci).

# Používejte datovou schránku v aplikacích třetí strany

Nevyhovuje vám základní webové rozhraní datové schránky od Ministerstva vnitra? **K používání datové schránky můžete používat aplikace třetích stran.** Třeba [Datovka](https://www.datovka.cz/cs/) od CZ.NIC. Aplikace Datovka se vám nejen může lépe ovládat, ale dokonce skrze ní můžete ukládat zprávy přímo do počítače.

Bez aplikace jste pro dlouhodobou archivaci zpráv odkázání na placený [Datový trezor](https://info.mojedatovaschranka.cz/info/cs/84.html) od České pošty, díky kterému se zprávy ukládají přímo v datové schránce.

Vedle Datovky můžete využívat méně známé klienty. I přesto **Datovku doporučujeme jako hlavní a nejlepší alternativu** k oficiálnímu webovému prostředí od Ministerstva vnitra.

# Bezplatně komunikujete pouze s úřady

Od prvního přihlášení můžete schránku používat k odesílání a příjmu zpráv. **Veškeré zprávy přijímáte zdarma.** Veškeré zprávy odeslané orgánům veřejné moci (úřady, soudy, finanční správa, policie apod.) jsou také zdarma.

❗ Zprávy odeslané do datovek adresátů jiného druhu – fyzickým nebo právnickým osobám – jsou považovány za tzv. [poštovní datovou zprávu](https://info.mojedatovaschranka.cz/info/cs/82.html) a jsou zpoplatněny 10 Kč za každou. 

![](https://data.cesko.digital/img/clanek-datove-schranky-nejen-pro-nno-2/3.png)

### Jak poznáte zpoplatněné zprávy

Při vyhledávání schránky se u datovek jiných orgánů než veřejné moci objeví **symbol zlatých dukátů**, který značí placenou službu.

**Poštovní datovou zprávu nepošlete, pokud si dopředu nepředplatíte kredit.** Ten můžete dobít na kreditním portálu v částkách od 30 do 10 000 Kč.

💡 Podívejte se na [video](https://www.youtube.com/watch?v=ecCfJsHwRrU&t=140s), které práci v datovce shrnuje a popisuje i jak dobít kredit.

![](https://data.cesko.digital/img/clanek-datove-schranky-nejen-pro-nno-2/4.png)

# Nezapomínejte na fikci doručení

U běžného dopisu vám od doručení běží **10 dní**, během kterých máte možnost si vyzvednout psaní na poště. Desátým dnem nastává [fikce doručení](https://dostupnyadvokat.cz/blog/fikce-doruceni), kdy se na zásilku hledí jako na doručenou. 

Fikce doručení, kdy se zpráva považuje za doručenou, funguje stejně i u datové schránky, v identické délce – 10 dnů. Lhůta končí o půlnoci.

Pokud datovkou posíláte zprávu orgánu veřejné moci, platí, že **je doručeno okamžikem, kdy zpráva dorazí do schránky.** Takže prakticky po vašem odeslání. Je úplně jedno, jestli je všední den nebo svátek. 

❗ Ovšem tady pozor! Připadne-li **poslední den lhůty fikce doručení** (10 dnů) na sobotu, neděli nebo svátek, posouvá se konec lhůty do půlnoci následujícího pracovního dne.

# Brzy po zřízení datovky vám přijde výpis z ROSu

ROS neboli **Registr osob** vám několik dní po aktivování zašle oznámení o tom, že **do ROSu byla přidána datová schránka** (odesílatelem zprávy je – Automat ZR Správa základních registrů). 

Úřady se od té chvíle **přímo z registru dozví o vaší datové schránce** a nemusí ji hledat např. dle IČO. Nenechte se zprávou překvapit. Nikdo po vás nic nechce, jde pouze o informační oznámení.

# Nikdy nezapomínejte na bezpečné zacházení s přihlašovacími údaji

A poslední rada na konec. **S přístupovými údaji k datové schránce zacházejte obezřetně**, stejně jako by šlo o údaje k bankovnímu účtu. Každý, kdo má vaše přihlašovací údaje, může jménem vaší právnické osoby jednat se státem.

Přístupové **údaje zadávejte výhradně na webové adrese** [www.mojedatovaschranka.cz](https://www.mojedatovaschranka.cz). Pokud se budete přihlašovat údaji k datovce např. do dotační aplikace krajského úřadu, i přesto budete zadávat přihlašovací údaje na této adrese – dotační web vás na tuto adresu přesměruje.

❗ Vždy před zadáním přístupových údajů si **zkontrolujte adresu v adresním řádku** prohlížeče.

![](https://data.cesko.digital/img/clanek-datove-schranky-nejen-pro-nno-2/5.png)

Mimo webový prohlížeč zadávejte přístupové údaje pouze do aplikací, kterým důvěřujete – například aplikaci [Datovka](https://www.datovka.cz/cs/) od CZ.NIC.

## Nenechte si ujít ani řádek toho, co v Česko.Digital chystáme pro neziskovky

[Zaregistrujte se do newsletteru](https://ceskodigital.ecomailapp.cz/public/form/5-ed07fd6b07ff0199fabc8509f995f058), který pro lidi v nezisku pravidelně připravujeme. Budete vědět o akcích, které chystáme, řekneme vám o všech novinkách a nabídkách, které by pro neziskovky mohly být zajímavé.

Co dalšího dělá Česko.Digital pro neziskovky? [Mrkněte do naší Wiki](https://cesko-digital.atlassian.net/l/cp/j7TFozR6), kde je stručný přehled toho, jak vypadá naše spolupráce s neziskem.

*Minisérie vznikla ve spolupráci se [Sdružením VIA](https://sdruzenivia.cz/) a [Techsoup](https://www.techsoup.cz/).*

*Faktická výpomoc při tvorbě: [Radka Bystřická](https://cz.linkedin.com/in/radka-bystricka/cs), [Filip Jirsák](https://cz.linkedin.com/in/filipjirsak), [Lucie Smolka](https://cz.linkedin.com/in/luciesmolka), [Ondřej Peřina](https://cz.linkedin.com/in/ondrejperina)*

*Korektor: Petr Hrudka*