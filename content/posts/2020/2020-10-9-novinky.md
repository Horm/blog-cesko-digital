---
title: 'Novinky za září 2020: Vítězství v cenách SDG, dva nové projekty a nominace na Křišťálovou Lupu'
cover: https://data.cesko.digital/img/800c8e50.jpg
author: zoul
date: 2020-10-09-16-00
slug: novinky
lang: cs
description: 'První cena soutěže Sustainable Development Goals, nominace na Křišťálovou Lupu, dva nové projekty a novinky z inkubátoru. Co všechno se v Česko.Digital stalo v září?'
---

Ahoj, Česko.Digital!

V září jste vy všichni, dobrovolníci Česko.Digital, [vyhráli první cenu soutěže Sustainable Development Goals](https://www.spolecenskaodpovednost.cz/cesko-zna-nejlepsi-projekty-udrzitelnosti-pro-rok-2020-oceneny-byly-v-cenach-sdgs/) v kategorii Veřejná sféra. 🏆 Asociace společenské zodpovědnosti v této soutěži oceňuje projekty, které přispívají k naplňování cílů udržitelného rozvoje OSN. Cenu za nás všechny převzaly Radka Horáková a Eva Pavlíková, na záznam se můžete podívat [na DVTV](https://www.facebook.com/DVTV.cz/videos/325919885307841).

Jsme na vás hrdí – věnujete Česko.Digital to nejcennější, co máte, svůj čas. Občas jdou kvůli tomu stranou koníčky, práce nebo dokonce i rodina, abychom mohli společně ukázat, že změna je na každém z nás. Má to smysl!

A kdyby vám jedna cena nestačila ;-), je tu ještě [Křišťálová Lupa](https://kristalova.lupa.cz/2020/), na kterou byly nominovány naše projekty [Dáme roušky](https://www.damerousky.cz) (kategorie *Nástroje a služby*, *Cena popularity*) a [Učíme online](https://www.ucimeonline.cz) (*Veřejně prospěšná služba*), celé Česko.Digital (*Veřejně prospěšná služba*, *Projekt roku*) a samostatně i Jakub Nešetřil (*Osobnost roku*).

Neusínáme ale na vavřínech – o čemž se můžete přesvědčit hned o pár řádků níže, kde vám představujeme naše nové projekty Inovace zpravodajského storytellingu a Střecha duševního zdraví.

Nejen pro tyto nové projekty hledáme dobrovolníky, [seznam hledaných rolí](https://wiki.cesko.digital/x/swEY) nově najdete na přehledném rozcestníku na naší wiki. Těšíme se na vás!

## Nové projekty

### Inovace zpravodajského storytellingu

Česko.Digital spojuje síly s Nadačním fondem nezávislé žurnalistiky, aby pomohlo českým novinářům lépe zaujmout, vysvětlovat a informovat prostřednictvím technologií. S ředitelem NFNŽ Josefem Šlerkou jsme sestavili cíl projektu, návrh harmonogramu, sjednotili si představy o spolupráci a navrhli možné kroky v přípravné fázi projektu.

Hledáme koordinátora projektu! Pokud byste se jím chtěli stát anebo se k projektu přidat v libovolné další roli, najdete nás v kanálu [#p-inovace-zpravodajského-storytellingu](https://cesko-digital.slack.com/archives/C01AENB1LPP).

### Střecha duševního zdraví

Projekt se věnuje tématice duševního zdraví dětí a mladistvých. Chceme pro tuto cílovou skupinu vytvořit jednotné místo pro prevenci a včasnou pomoc při duševní nepohodě či ve složité životní situaci. Navázali jsme partnerství s odborníky a organizacemi působícími v oblasti péče o duševní zdraví a aktuálně připravujeme výzkum potřeb těchto organizací, který nám pomůže s definicí konkrétního řešení.

Hledáme projektového koordinátora do tandemu. Pokud byste se jím chtěli stát anebo se k projektu připojit v libovolné další roli, najdete nás v kanálu [#p-strecha-dusevniho-zdravi](https://cesko-digital.slack.com/archives/C01168N8XP1).

## Novinky v projektech

### Cityvizor

Do projektu jsme zapojili nové posily, díky kterým bude zpracování zpětné vazby obcí a vývoj nových funkcí zase o něco lehčí. Chystáme se oslovovat nové obce, abychom jim představili Cityvizor a jeho výhody. Intenzivně pracujeme také na novém designu aplikace.

Aktuálně hledáme UX designéra a art directora / designéra, ozvěte se nám v kanálu [#p-cityvizor](https://cesko-digital.slack.com/archives/CG66HNLH4)!

### Nedlužím státu

Máme hotový UX design a kompletní wireframy pro fázi 1.0 a začínáme s uživatelským testováním a programováním. Příští měsíc chceme první verzi představit veřejně, a zároveň začínáme pracovat na fázi 1.5, kde už budeme i trošku více digitalizovat. Pokud vás projekt zajímá, najdete nás v kanálu [#p-nedluzim-statu](https://cesko-digital.slack.com/archives/CHTQQN5AL).

### Šablony výběrových řízení

Do projektu se zapojily právní kanceláře KROUPAHELÁN a SEDLAKOVA LEGAL, které se s námi podělí o své zkušenosti a pomůžou s tvorbou zadávací dokumentace a smluv. Připojil se také tým z 4E consulting, průkopníci na soutěžení veřejných zakázek metodou m4E, podle které se úspěšně soutěží zakázky i na kritéria mimo cenu. Společně s našimi agilními kouči se budou snažit vytvořit obecný návod na nastavení kvalitativních kritérií zakázek.

Náš tým posílili i parťáci z asociace softwarových agentur [ASWA](https://aswa.cz/). Její misí je posouvat odvětví softwarového vývoje a vytvořit férové prostředí mezi zadavateli a dodavateli aplikací – máme tedy společné cíle a jsme rádi, že na nich můžeme spolupracovat.
Začali jsme mapovat proces zadávání veřejných zakázek, abychom si ujasnili, jak který resort vlastně vypisuje zakázky a které body procesu nám ještě chybí pokrýt návody.

Pro náš pilotní projekt Národní geoportál, na kterém si chceme nový proces zadávání zakázek vyzkoušet, máme podporu zadavatelů. Zbývá získat ještě podporu vedení MŽP a CENIA – začátkem října jsme absolvovali první společnou schůzku a přestože rozhodnutí zatím nepadlo, MŽP projekt vnímá pozitivně.

Pokud vás projekt zajímá, víc se dozvíte v kanálu [#p-sablony-vyberovych-rizeni](https://cesko-digital.slack.com/archives/CSHURJA9L).

### Učíme online

Od října se vrací oblíbené sdílení zkušeností mezi učiteli prostřednictvím pravidelných online webinářů. Aktualizovaný přehled všech témat a termínů [najdete na webu](https://www.ucimeonline.cz/aktivity/ucime-nanecisto), nejbližší webinář na téma [Aplikace v online výuce angličtiny, pro učitele i studenty](https://www.facebook.com/events/361131408354263) se koná ve čtvrtek 15. října. Zájem o webináře je velký, na první podzimní díl se registrovalo 175 učitelů. Pokud máte ve svém okolí známého učitele, dejte mu prosím o webinářích vědět!

Během září jsme oslovili s nabídkou technické pomoci cca 4000 základních škol. S žádostí o pomoc se na nás obrátilo 50 škol, celkem tedy 500 škol od vzniku projektu. Pokud víte o škole, která by potřebovala pomoci, sdílejte prosím informace o naší [expertní pomoci](https://www.ucimeonline.cz/informace-pro/Pro-reditele). Případně se podívejte na rozhovor ředitelem Jiřím Tauferem ze ZUŠ Rýmařov, který [najdete na blogu Učíme online](https://www.ucimeonline.cz/blog/delat-reditele-v-dobe-koronaviru-je-fakt-za-trest).

### Web Česko.Digital

Začínáme programovat! 🎉 Web poběží na frameworku [Gatsby](https://www.gatsbyjs.com), komponenty budeme stavět pomocí [Storybooku](https://storybook.js.org) a data chceme načítat z [Airtable](https://airtable.com). Jako první vyrobíme stránku s přehledem našich projektů, na které si celý technický stack vyzkoušíme. Každým dnem se na našem [GitHubu](https://github.com/cesko-digital/web/issues) objeví první issues k vývoji, se kterými nám můžete pomoct. Máte-li zájem, ozvěte se v kanálu [#p-českodigital_web](https://cesko-digital.slack.com/archives/CHG9NA23D).

### Jehlomat

Vyladili jsme harmonogram a cíl projektu, které odrážejí požadavky neziskové organizace Magdaléna. Rozběhly se první diskuse k výběru technologie a analýze současného stavu aplikace. Koordinátor projektu Vojta Petrus připravuje uživatelský výzkum a shání k sobě tři posily: druhého koordinátora, UX výzkumníka a customer & business developera. Pokud máte o projekt zájem, ozvěte se nám v kanálu [#p-jehlomat](https://cesko-digital.slack.com/archives/C017VKLRRC0).

### Paragonek

Máme návrh datové struktury a seznam potenciálu zapojení různých pokladních systémů. Autor nápadu i konceptu projektu Jura Ibl se sešel s Michalem Bláhou z Hlídače státu ohledně možné spolupráce. Hledáme možnosti správy datového úložiště. Kdybyste nám chtěli s projektem pomoc, najdete nás v kanálu [#p-paragonek](https://cesko-digital.slack.com/archives/CUM0HJ5QB).

## Inkubátor Česko.Digital

V [minulém newsletteru](https://blog.cesko.digital/2020/09/novinky) jsme vám psali o spuštění inkubátoru pro projekty, které k nám přicházejí v rané fázi. Co se v inkubátoru líhlo během září?

* Přes [přihlašovací formulář](https://docs.google.com/forms/d/e/1FAIpQLScxOjG29DI92BepAOTgUqiK_05uOxCWFM3D1uAi4wRdamo4LQ/viewform) k nám za září přišlo 8 nových projektů.
* V pilotní fázi ideace a inkubace aktuálně řešíme dva z nich. Prvním je *Česká škola*, projekt zaměřený na české děti, rodiče a učitele žijící v zahraničí s cílem umožnit všem krajanům kontakt se svým jazykem, kulturou a národní identitou, a druhým projekt *Tablety do nemocnic*, který si klade za cíl umožnit pacientům kontakt s rodinou a blízkými mimo návštěvní hodiny, před zákrokem nebo v období zákazu návštěv prostřednictvím videohovoru na tabletu.
* Náš CTO Radko Jiroušek pak konzultačně radil organizacím [Lata](http://www.lata.cz/) (program [Ve dvou se to lépe táhne](http://www.lata.cz/ve-dvou-se-to-lepe-tahne/)) a [Diakonie](https://www.diakonie.cz/) (projekt [Krabice od bot](https://www.krabiceodbot.cz/)).
* Od října začneme spolupracovat s dalšími 10 dobrovolníky mentory (průvodci) a konzultanty (experty), kteří projekty podpoří, mimo jiné i v oblasti business consultingu, project managementu, marketingu a technologií.
* Samotný inkubační program dále konzultujeme a rozvíjíme s Impact Hubem, prvními zapojenými mentory a naším partnerem [Nadací OSF](https://osf.cz).

Pokud vás dění v inkubátoru zaujalo, podrobnosti najdete v kanálu [#p-ceskodigital_inkubace](https://cesko-digital.slack.com/archives/C01AMGXT9HQ).

## Napsali o nás

Se zhoršením epidemiologické situace musí řada škol opět přejít na distanční výuku, a tak se pozornost médií logicky obrací zejména k našemu projektu Učíme online:

* O projektu Učíme online a distanční výuce mluvila Eva Pavlíková, COO Česko.Digital, [v pořadu Nový den na CNN Prima News](https://www.facebook.com/UcimeOnline/posts/180076990312867).
* Zmíněná sbírka počítačů pomáhá mimo jiné v nízkoprahových klubech na Děčínsku, [píše Český rozhlas Sever](https://sever.rozhlas.cz/nizkoprahova-centra-a-kluby-na-decinsku-se-pripravuji-na-druhou-vlnu-epidemie-8321475).
* Celkově ovšem školy s online výukou stále zápasí, [píše opět Český rozhlas](https://www.irozhlas.cz/zpravy-domov/online-vyuka-koronavirus-ministerstvo-skolstvi-vzdelavani_2009291828_kar) a cituje analýzu technického vybavení škol provedenou v rámci Učíme online.
* [Krok za krokem: Jak se rychle a levně připojit k internetu kvůli online výuce](https://www.lupa.cz/clanky/krok-za-krokem-jak-se-rychle-a-levne-pripojit-k-internetu-kvuli-online-vyuce/), nabízí Lupa.cz praktický návod vypracovaný ve spolupráci s Učíme online.
* A Učíme online také již tradičně zmiňuje ministr školství Robert Plaga v [rozhovoru pro iDnes](https://www.idnes.cz/zpravy/domaci/plaga-skoly-tridy-stridani.A201008_183049_domaci_brzy) jako součást řešení distanční výuky na školách.
