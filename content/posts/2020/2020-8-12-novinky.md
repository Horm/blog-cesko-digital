---
title: 'Novinky za červenec 2020: Nové posily v týmu, nové projekty, nová energie'
cover: https://data.cesko.digital/img/5ac568d3.png
author: zoul
date: 2020-08-12-11-00
slug: novinky
lang: cs
description: 'Ahoj, Česko.Digital! Posíláme vám pravidelný měsíční přehled aktivit, ze kterého je patrné, že okurkovou sezónu u nás nepěstujeme.'
---

Nejdříve bychom vám chtěli představit nové posily kmenového týmu Česko.Digital. Náš marketingový tým na plný stav doplnili Martina Habová, Jana Kneschke, Eva Zehnálková a Jakub Šnorbert, provozní a koordinační tým se rozrostl o Romanu Pokornou, Kateřinu Vrbkovou, Lucii Zajíčkovou, Miroslava Vysušila a Jindřicha Oukropce. S radostí vám představujeme i našeho nového CTO Radko Jirouška. Ti všichni se budou starat v Česko.Digital o organizační zázemí, stabilitu a potřebnou plnou pozornost, budou pečovat o to, aby vám u nás bylo dobře a mohli jste se do projektů snadno zapojovat. 🚀 Kdo je kdo [najdete v samostatném článku na našem blogu](/2020/08/posily-tymu).

V Česko.Digital taky rozjíždíme další nový projekt [Jehlomat](https://wiki.cesko.digital/x/jgMY), na kterém budeme pracovat s obecně prospěšnou společností [Magdaléna](http://www.magdalena-ops.eu/cz/). Hlavním cílem projektu je rychlá a bezpečná likvidace injekčního odpadu odhozeného na veřejných prostranstvích a jeho monitoring. Pro tento projekt sestavujeme tým a hledáme koordinátorský tandem, přidejte se k nám v kanálu [#p-jehlomat](https://cesko-digital.slack.com/archives/C017VKLRRC0).

A ještě tip na čtení: První dva měsíce provozu na konci července oslavili [Naši politici](https://nasipolitici.cz), první projekt, který v Česko.Digital vznikl prakticky na zelené louce. O zkušenostech s řízením dobrovolnického týmu jsme si [povídali s jejich koordinátorem Tomášem Bajerem](https://blog.cesko.digital/2020/07/rozhovor-bajer).

## Novinky v projektech

### Cityvizor

Po měsících pozvolnější aktivity projekt nabírá novou energii. Aktualizujeme a dopracováváme marketingovou strategii, obnovujeme informační materiály, větráme issues na GitHubu, abychom mohli určit nové priority, a brzy snad bude hotová nová úvodní stránka Cityvizoru. Přidejte se v kanálu [#p-cityvizor](https://cesko-digital.slack.com/archives/CG66HNLH4).

### Nedlužím státu

Máme připravený a schválený text pro hlavní stránku webu a dokončujeme její grafický design včetně animací. Máme kompletní formuláře a podklady pro zbytek webu, ladíme logiku a UX, chystáme marketing a připravujeme se na spuštění 🎉. Přidejte se v kanálu [#p-nedluzim-statu](https://cesko-digital.slack.com/archives/CHTQQN5AL).

### Šablony výběrových řízení

Náš tým posílili dva ředitelé právních oddělení – Jakub Richter (Státní pokladna) a Vladimír Chrástecký (NAKIT). Budou s námi hledat cesty dopředu v souladu se současnou legislativou. Díky nim si více uvědomujeme rizika, do kterých zadavatelé jdou, když chtějí řídit zakázku jinak, než jsou kontrolní úřady zvyklé.

Další posilou jsou agilní koučové Ondřej Kavula a Karel Smutný, kteří do projektu přinesli postupy dynamického řízení ze Škodovky. Hned několik důležitých hráčů z veřejné správy nám nabídlo, že poskytnou pilotní projekt, na kterém dynamický styl řízení zakázky vyzkoušíme. V plánu je udělat z projektu precedens a díky němu vytvořit bezpečnější cestu pro ostatní zadavatele. Rádi bychom do projektu zapojili NKÚ, ÚOHS i MMR, aby nám řekli, jestli jsou navrhované postupy na základě jejich zkušeností v pořádku.

Přidejte se k nám v kanálu [#p-sablony-vyberovych-rizeni](https://cesko-digital.slack.com/archives/CSHURJA9L).

### Učíme online

Během prázdnin nám běží intenzivně několik aktivit: Pokračujeme ve sbírce počítačů oslovováním osobních firemních kontaktů na sociálních sítích a zároveň nabízíme novou formu příspěvku formou výtěžku z ekologické likvidace hodnotného odpadu, například elektrošrotu. Do sbírky jsme získali 500 monitorů, které se teď snažíme doplnit na kompletní počítače.

V marketingovém týmu finalizujeme novou vizuální identitu Učíme online a pracujeme na redesignu webových stránek projektu. Pro web pak tvoříme s vybranými spolupracujícími řediteli videoreference.

Ve spolupráci s MŠMT pak budujeme komunitní odborný portál [Edu.cz](https://www.edu.cz), který má ambici být prvním místem sdružujícím informace o vzdělávání pro všechny, od provozovatelů škol po rodiče. Pomáháme primárně s grafickým návrhem a revizí technického řešení.

Do finále jde řízený výzkum potřeb ředitelů. Diskuze bude dokončena v nejbližších dnech a výstupní report bude k dispozici během srpna.

**Hledáme:** textaře a redaktory, kteří nám pomůžou s tvorbou obsahu. Ozvěte se v kanálech [#p-ucime-online](https://cesko-digital.slack.com/archives/CUXRHTY58) a [#p-edu-cz](https://cesko-digital.slack.com/archives/C017N4B6JD9).

### Web Česko.Digital

Máme rozpracovanou vizuální identitu, kterou chceme během následujícího měsíce dokončit. Díky tomu máme i základ pro vizuální podobu našeho nového webu a můžeme se znovu pustit do práce na redesignu.

**Hledáme:** Kdybyste nám s programováním nového webu chtěli pomoct, ozvěte se v [#p-ceskodigital_web](https://cesko-digital.slack.com/archives/CHG9NA23D)!<br>

### Paragonek

Cílem projektu s pracovním názvem Paragonek je vznik jednotného místa pro plné využití elektronických účtenek tak, aby ty papírové už nebyly potřeba. Projekt kultivuje digitální prostředí sjednocením úložišť dodavatelů na trhu, snižuje náklady podnikatelů a podporuje bezpapírová řešení.

**Hledáme:** Projektového koordinátora nebo projektovou koordinátorku – pokud je vám téma blízké a chcete se ho ujmout, ozvěte se v kanálu [#p-paragonek](https://cesko-digital.slack.com/archives/CUM0HJ5QB).

## Napsali o nás

- [Letní doučování, soukromí učitelé, asistenti. Tak školy v Evropě dohánějí výpadek](https://zpravy.aktualne.cz/domaci/letni-doucovani-soukromi-ucitele-asistenti/r~56a65a02bd4d11ea80e60cc47ab5f122/), píše Aktuálně.cz mimo jiné o spolupráci Česko.Digital a MŠMT na digitalizaci vzdělávání. Protože „dálková výuka by se neměla odložit spolu s rouškami, ale měli bychom se v ní dále zdokonalovat,“ upozorňuje ministr školství Robert Plaga.
- [Stát se musí víc otevřít. Nešetřil, Cendra, Horký a špičky IT debatovali o spolupráci se státní sférou](https://domaci.ihned.cz/c1-66789340-stat-se-musi-vic-otevrit-nesetril-cendra-horky-a-spicky-it-debatovali-o-spolupraci-se-statni-sferou) v panelové diskuzi Hospodářských novin. „Lidé by po státu měli chtít víc, aby nás nesmyslně nehonil po úřadech,“ zazní v diskuzi mimo jiné od Jakuba Nešetřila, zakladatel Česko.Digital.
- [Vývojáři proti pandemii. Hrajeme první světovou ligu](https://radiozurnal.rozhlas.cz/vyvojari-proti-pandemii-hrajeme-prvni-svetovou-ligu-je-presvedceny-zakladatel-8251899), pokračuje na pozitivnější notu Jakub Nešetřil v podcastu Budoucnost R.
- [Problém je, že netlačíme stát do inovací. Stačí nám, když se nerozkrádá](https://www.lupa.cz/clanky/jakub-nesetril-cesko-digital-problem-je-ze-netlacime-stat-do-inovaci-staci-nam-kdyz-se-nerozkrada/) – dotřetice Jakub Nešetřil, tentokrát jako host podcastu Lupa.cz.
- [Ve výuce informatiky ujel českým školám vlak, říká inovátorka ze Sušice](https://zpravy.aktualne.cz/domaci/ucitelka-stepanka-baierlova-matematika-robotika-informatika/r~562e7dd8c2b711ea95caac1f6b220ee8/) Štěpánka Baierlová, dobrovolnice v projektu Učíme online.
- A na závěr ještě jednou Učíme online: [Propůjčené počítače pomáhaly dětem v online výuce](https://www.clovekvtisni.cz/propujcene-pocitace-pomahaly-detem-v-online-vyuce-6915gp), píše Člověk v tísni o našem společném projektu sbírky počítačů pro potřebné rodiny.
