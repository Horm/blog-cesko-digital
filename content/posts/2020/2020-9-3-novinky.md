---
title: 'Novinky za srpen 2020: Inkubátor projektů a lepší onboarding dobrovolníků'
cover: https://data.cesko.digital/img/6f1b058e.png
author: zoul
date: 2020-09-03-11-00
category: blog
slug: novinky
lang: cs
description: 'Ahoj, Česko.Digital! Díky posilám kmenového týmu, o kterých jsme psali minulý měsíc, jsme se v srpnu mohli intenzivně pustit do dvou důležitých vnitřních projektů – inkubátoru přicházejících projektů a vylepšení onboardingu dobrovolníků.'
---

Za uplynulý rok fungování jsme zjistili, že ne všechny projekty, které k nám přicházejí, mají srozumitelně definované zadání. Některé potřebují problém, se kterým přichází, ověřit na trhu nebo potřebují jiný typ nasměrování. V průběhu léta jsme proto připravili inkubátor, který je tímto procesem provede, pomůže zapojit více dobrovolníků a zpřístupní pomoc Česko.Digital více neziskovým organizacím. Nový inkubační proces teď pilotujeme na několika vybraných projektech a od nového roku jej chceme spustit naostro.

Druhým zmíněným projektem, lepším onboardingem dobrovolníků, chceme nově příchozím i stávajícím dobrovolníkům usnadnit orientaci v tom, co se v Česko.Digital aktuálně děje, jak využít naši bohatou organizační i technickou infrastrukturu a zjednodušit tak vám všem zapojení do probíhajících aktivit a projektů.

## Novinky v projektech

### Cityvizor

Vyladili jsme akční plán, jehož cílem je oslovit co nejvíce nových obcí a zároveň představit Cityvizor jako nástroj, kde mohou občané i starostové dlouhodobě sledovat hospodaření obce. Pracujeme na návrhu marketingové strategie, kterou v nejbližších dnech představíme celému týmu. Ve spolupráci s našimi tech-leady a programátory se podařilo uzavřít několik issues v [GitHubu](https://github.com/cityvizor/cityvizor) a zároveň se významně posunout v redesignu aplikace. Kdybyste se chtěli zapojit, přidejte se k nám v kanálu [#p-cityvizor](https://cesko-digital.slack.com/archives/CG66HNLH4)!

### Nedlužím státu

Podařilo se nám vytvořit návrh UX a aktuálně náš UX tým pracuje na prvních wireframech. Proběhla konzultace s právníky na téma GDPR a analytiky na webu, rozběhly se také první technické diskuze. Do týmu aktuálně hledáme vývojářské posily se znalostí PHP a WordPressu – ozvěte se v kanálu [#p-nedluzim-statu](https://cesko-digital.slack.com/archives/CHTQQN5AL).

### Šablony výběrových řízení

Na poslední schůzce jsme probrali, jak podle principu „shared gain, shared pain“ motivovat zadavatele i dodavatele k rychlejšímu dokončení projektu. V krátkosti jde o vhodně nastavenou výpovědní lhůtu, když je projekt dokončen, a o nastavení marže pro dodavatele z nevyčerpaného rozpočtu. Pokud se naopak přesáhne domluvený čas nebo rozpočet, zadavatel přikupuje další sprinty levněji.

Martin Podveský, zadavatel z celního úřadu, vypracoval podle návodu od agilního kouče Karla Smutného definici produktu pro náš pilotní projekt, a dále budeme podle této definice nastavovat kvalifikační kritéria pro tým. Začátkem září nás čeká prezentace projektu Pracovní komisi k otevřenému vládnutí a transparentnosti státní správy na Ministerstvu spravedlnosti.

Pokud se chcete dozvědět víc nebo se zapojit, uvítáme vás v kanálu [#p-sablony-vyberovych-rizeni](https://cesko-digital.slack.com/archives/CSHURJA9L).

### Učíme online

V Učíme online máme spoustu novinek. S dobrovolníky z výzkumné agentury Makevision jsme dokončili [kvalitativní výzkum potřeb ředitelů](http://bit.ly/educz-reditele-report), jehož výstupy jsme představili na pracovní skupině MŠMT.

Sami aktivně oslovujeme ředitele těch nejpotřebnějších škol a nabízíme jim pomoc se zprovozněním online výuky. O našich aktivitách se školy mohou dozvědět i z oficiálního manuálu MŠMT. Přesto o nás řada učitelů ještě neví. Podle našich zkušeností fungují pro výměnu informací dobře uzavřené facebookové skupiny – pokud do některé z nich máte přístup, [sdílejte prosím nabídku našich služeb](https://www.ucimeonline.cz/aktivity).

Pokračujeme ve sbírce počítačů pro potřebné děti. K dnešku jsme darovali přes 800 počítačů, máme nové dárce a několik příslibů spolupráce z bank a pojišťoven při obměně počítačů ke konci roku. Víte o firmě, která nám může věnovat použité notebooky? Ozvěte se nám do kanálu [#p-ucime-online](https://cesko-digital.slack.com/archives/CUXRHTY58).

Připravovat začínáme i nové webináře online výuky pro učitele, nejen pro pokročilé, ale nově i pro učitele začátečníky. Máte tipy, jaká témata by učitele-začátečníky zajímala? Nápady a náměty pište přímo na [mirek@cesko.digital](mailto:mirek@cesko.digital).

Pro projekt máme připravený akční plán marketingových aktivit a pracujeme na marketingové strategii do konce roku. Tým grafiků připravil pro projekt zcela novou vizuální identitu a čeká nás redesign webu.

Posledního srpna jsme spustili [edu.cz](https://www.edu.cz), jednotný vzdělávací portál MŠMT, kde jsme kromě návrhu designu poskytovali poradenství k technickému řešení, aby nový web bezproblémově fungoval i při předpokládané vysoké návštěvnosti.

Více informací najdete [na wiki](https://wiki.cesko.digital/x/pQAY) a v kanálu [#p-ucime-online](https://cesko-digital.slack.com/archives/CUXRHTY58).

### Web Česko.Digital

V uplynulém měsíci se nám projekt nového webu už nadobro spojil s přípravou vizuální identity celého Česko.Digital. Na té odvedl skvělou práci Jakub Foglar a po několika iteracích jsme těsně před jejím dokončením. Součástí manuálu vizuální identity jsou i pravidla pro použití na webu; rozpracovali jsme podle nich úvodní stránku, která bude sloužit jako vzor pro podstránky webu. Začínáme připravovat podklady pro vývoj – kdybyste nám s ním chtěli pomoct, přidejte se do kanálu [#p-českodigital_web](https://cesko-digital.slack.com/archives/CHG9NA23D).

### Jehlomat

Projektu se ujal koordinátorský tandem Vojta Petrus a David Lapeš, proběhla první koordinátorská schůzka a také první schůzka s obecně prospěšnou společností Magdalena, zadavatelem projektu. Konzultujeme výběr technologií a sepisujeme podklady pro výzkum. Více informací najdete [na wiki](https://wiki.cesko.digital/x/jgMY) a v kanálu [#p-jehlomat](https://cesko-digital.slack.com/archives/C017VKLRRC0).

### Paragonek

Projekt úspěšně získal svého prvního koordinátora Jindřicha Oukropce. Čekají nás schůzky s Hlídačem státu, se kterým bychom rádi probrali možnou spolupráci, abychom zajistili dlouhodobou udržitelnost projektu, a v druhé polovině září se rozhodneme, kudy dál. Chcete se zapojit? Uvítáme vás v kanálu [#p-paragonek](https://cesko-digital.slack.com/archives/CUM0HJ5QB).

## Napsali o nás

- [Necítím se bohatý díky penězům jako takovým, ale díky svobodě](https://www.forbes.cz/necitim-se-bohaty-diky-penezum-jako-takovym-ale-diky-svobode-rika-jakub-nesetril-v-podcastu/), říká Jakub Nešetřil, zakladatel Česko.Digital, v podcastu pro Forbes.
- [Školní rok nebude takový jako v únoru](https://www.denik.cz/z_domova/robert-plaga-koronavirus-skoly-rozhovor-20200821.html), odhaduje ministr školství Robert Plaga pro Deník a jako součást řešení zmiňuje náš projekt Učíme online. Podobně jako v rozhovoru pro Novinky.cz: [Školy nemusí rychle všechno dohnat, spíš procvičit](https://www.novinky.cz/veda-skoly/clanek/plaga-skoly-nemusi-rychle-vsechno-dohnat-spis-procvicit-40334742).
- [Dodavatelé nehrají fér. Nová IT asociace chce státu pomoci se softwarovými zakázkami](https://www.lupa.cz/clanky/dodavatele-nehraji-fer-nova-it-asociace-chce-statu-pomoci-se-softwarovymi-zakazkami/), píše Lupa.cz a v textu odkazuje na náš překlad [Příručky řízení státních IT projektů](https://blog.cesko.digital/2020/01/prirucka). Se zmiňovanou Asociací softwarových agentur (ASWA), která má prakticky stejný cíl jako náš projekt Šablony výběrových řízení, jsme v kontaktu a hledáme možnosti spolupráce.
- [Uzavření škol zvyšuje nerovnost, podle učitelů významně klesá i efektivita výuky](https://denikreferendum.cz/clanek/31588-uzavreni-skol-zvysuje-nerovnost-podle-ucitelu-vyznamne-klesa-i-efektivita-vyuky), vrací se ještě k situaci ve školství Deník Referendum, v jehož textu ministr školství Robert Plaga opět cituje spolupráci s Česko.Digital.
