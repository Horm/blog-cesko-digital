---
title: 'Novinky za říjen 2020: Nový informační portál o koronaviru | Inovujeme české zpravodajství'
cover: https://data.cesko.digital/img/39b376c5.jpg
author: zoul
date: 2020-11-11-11-11
slug: novinky
lang: cs
description: 'Ahoj, Česko.Digital! Společně se státní správou jsme vytvořili nový Covid portál ČR, který už za první víkend pilotního provozu zaznamenal prvního čtvrt milionu návštěvníků, spustili jsme nový onboarding dobrovolníků a zveme vás na úvodní seminář věnovaný inovacím ve zpravodajském storytellingu. Zkrátka nabitý říjen! 👩‍💻🔥 Co všechno se u nás za poslední měsíc událo? Čtěte dál!'
---

PS. Jako obvykle platí, že aktuální seznam hledaných pozic [najdete na naší wiki](https://wiki.cesko.digital/x/swEY).

## Nový projekt: Covid Portál

V březnu jsme během první vlny koronaviru pomohli ministerstvu zdravotnictví v rekordním čase postavit web [koronavirus.mzcr.cz](https://koronavirus.mzcr.cz). Před dvěma týdny se více než stovka našich dobrovolníků spojila, aby společně s poslancem Dominikem Ferim a vývojáři ze státního podniku NAKIT během pár dní dali dohromady nový web [covid.gov.cz](https://covid.gov.cz), kde najdete všechna vládní koronavirová opatření ve srozumitelné a přehledné podobě.

„Všichni zúčastnění opět dokázali, jak efektivně může spolupracovat státní správa se soukromým sektorem a s dobrovolníky,“ říká k tomu Vladimír Dzurilla, ředitel NAKIT. Naši dobrovolníci v projektu pracovali na vývoji frontendu, backendu, podíleli se i na návrhu architektury, designu, překladech a korekturách a celý tým koordinovali.

O víkendu jsme zahájili pilotní provoz a už teď web překonal hranici čtvrt milionu návštěvníků! 🎉 Zároveň už ale diskutujeme o jeho dalším rozvoji a zlepšování, například možnostech sdílení informací s dalšími weby a aplikacemi, například eRouškou.

Více najdete v kanálu [#p-informacni-web-ceska](https://cesko-digital.slack.com/archives/C01DGSL4JFN).

## Novinky v projektech

### Střecha duševního zdraví

Střecha vítá dvě nové koordinátorky a projektový tým je tak v současnosti kompletní. V půlce listopadu spouštíme výzkum spolupracujících organizací, který poběží 14 dní formou online fokusových skupin a povede k hlubšímu porozumění potřeb v problematice duševního zdraví dětí a mladistvých. Výzkum by měl také přispět ke konkrétnější definici řešení projektu, na kterém začínáme pracovat. Brzy budeme hledat expertní dobrovolníky, kteří nám pomohou celou věc zrealizovat! Pokud vás projekt zajímá, přidejte se k nám v kanálu [#p-strecha-dusevniho-zdravi](https://cesko-digital.slack.com/archives/C01168N8XP1).

### Cityvizor

V posledním měsíci se nám podařilo nabrat nové grafické posily, které nám pomohou s dopracováním brand manuálu a UX nového webu. Zároveň jsme dalším obcím rozeslali email s informačním letákem o Cityvizoru a jeho výhodách, v následujících týdnech budeme na konverzaci navazovat a zjišťovat, jestli je Cityvizor pro danou obec vhodný. Pokud se chcete přidat, najdete nás v kanálu [#p-cityvizor](https://cesko-digital.slack.com/archives/CG66HNLH4).

### Nedlužím státu

Finišujeme vývoj webu, doděláváme poslední featurky a zapracováváme výsledky uživatelského testu. Připravujeme se na spuštění první verze projektu a zároveň pilně pracujeme na přípravě verze 1.5, která již bude více digitalizovaná. Chcete se zapojit? Zamiřte do [#p-nedluzim-statu](https://cesko-digital.slack.com/archives/CHTQQN5AL).

### Šablony výběrových řízení

Stále pracujeme na Lean Canvas a redefinici cílů projektu. Bavíme se o tom, jestli existuje i jiná cesta, jak veřejné správě pomoci s efektivnějším zadáváním a řízením IT zakázek, než je pilotní projekt. Máme několik nápadů, které budeme rozpracovávat a diskutovat o nich s týmem. Pokud se chcete připojit, najdete nás v kanálu [#p-sablony-vyberovych-rizeni](https://cesko-digital.slack.com/archives/CSHURJA9L).

### Učíme online

Během října se podařilo rozjet pravidelné vysílání webinářů. Velmi oblíbené byly webináře zaměřené na výuku konkrétních předmětů, například dějepisu, matematiky, angličtiny, češtiny, či sdílení tipů na nejlepší nástroje pro online výuku. Rekordní webinář sledovalo živě více než 1000 účastníků! Všechny webináře můžete zhlédnout zpětně v [naší videotéce](https://www.ucimeonline.cz/aktivity/ucime-nanecisto/videoteka/).

Ve Sbírce počítačů stále registrujeme kritický nedostatek techniky, aktuálně máme požadavek na více než 650 počítačů. Pokud víte o někom, kdo by byl ochoten přispět, sdílejte prosím informace o [naší sbírce](https://www.ucimeonline.cz/aktivity/sbirka-pocitacu/) nebo rovnou [přispějte finančním darem](https://www.darujme.cz/projekt/1203574), abychom mohli pořídit chybějící příslušenství k počítačům.

Pro připojení do online výuky je nezbytné mít k dispozici kvalitní připojení k internetu. Podařilo se nám domluvit 500 připojení od Vodafone a dalších 1000 připojení od CETIN pro potřebné rodiny na dobu 6 měsíců zdarma. Ve spolupráci s neziskovými organizacemi teď budeme hledat vhodné rodiny. Informace, jak požádat o Internet pro rodiny, [naleznete na našem webu](https://www.ucimeonline.cz/aktivity/internet-do-rodiny/).

Pokud vás projekt zajímá, [můžete si nechat posílat podrobnější newsletter](https://www.ucimeonline.cz/newsletter/) anebo se k nám rovnou přidat v kanálu [#p-ucime-online](https://cesko-digital.slack.com/archives/CUXRHTY58).

### Inovace zpravodajského storytellingu

Během epidemie jsme si každý mohli ověřit, jak důležité je kvalitní zpravodajství. Třetina z nás ovšem zprávy vůbec nesleduje. Proto jsme vám už [minule](https://blog.cesko.digital/2020/10/novinky) představili náš nový projekt Inovace zpravodajského storytellingu a dnes vás můžeme pozvat na [úvodní online seminář](https://www.eventbrite.com/e/inovace-zpravodajskeho-storytellingu-aneb-jak-povznest-ceskou-zurnalistiku-tickets-126780171907#), který proběhne 12. 11. od 16:00 na Zoomu a jehož cílem je propojit novináře a zájemce z komunity Česko.Digital a vysvětlit jim problematiku zpravodajského storytellingu. Přednáší Josef Šlerka a Jiří Kučera z Nadačního fondu nezávislé žurnalistiky, nenechte si ujít! Do projektu aktuálně hledáme inovační experty – přihlašte se v našem kanálu [#p-inovace-zpravodajského-storytellingu](https://cesko-digital.slack.com/archives/C01AENB1LPP).

### Jehlomat

[Náš tým](https://wiki.cesko.digital/display/JEH) se rozrostl o třetí koordinátorku, technického leadera a manažerku vztahů s uživateli a organizacemi; nyní provádíme výzkum uživatelů aplikace Jehlomat. Přidejte se k nám v kanálu [#p-jehlomat](https://cesko-digital.slack.com/archives/C017VKLRRC0)!

### Paragonek

Hlavní motivaci pro digitalizaci papírových účtenek pro nás původně byla třetí vlna EET, která byla ovšem odložena na neurčito. Aktuálně tedy ve Slacku diskutujeme, jestli bychom projektu dokázali najít nový směr – pokud vás téma digitálních účtenek zajímá, rádi vás uvidíme v kanálu [#p-paragonek](https://cesko-digital.slack.com/archives/CUM0HJ5QB).

## Interní projekty

### Web Česko.Digital

Design nového webu [získává jasnější obrysy](https://www.figma.com/file/8YdGIHXLPo8zt4ZN8KJ4Hy/C.D-Web?node-id=1%3A2), pracujeme na mobilní verzi a spolu s designem postupují i práce na textech. A máme dobrou zprávu pro všechny frontendové programátory: pokud si chcete prostě vybrat ticket na GitHubu a pustit se do práce, jste ve správný čas na správném místě! Začali jsme programovat stránku s přehledem našich projektů, [můžete se do ní pustit](https://github.com/cesko-digital/web/issues/64)! A poptáváme techleady pro Drupal a Gatsby, ozvěte se nám v [#p-ceskodigital_web](https://cesko-digital.slack.com/archives/CHG9NA23D).

### Onboarding dobrovolníků

Pokud vás Česko.Digital zaujalo a chcete se zapojit, máme pro vás dobrou zprávu. Na adrese [join.cesko.digital](https://join.cesko.digital/) najdete naši novou vstupní bránu. Mimo jiné se tady dozvíte, kdo stojí za Česko.Digital, jakými hodnotami se řídíme, na jakých projektech pracujeme a jaké posily hledáme. Zkrátka všechny informace pro nováčky i ostřílené členy komunity.

Spuštěním této stránky projekt lepšího onboardingu dobrovolníků nekončí, ale naopak začíná. Máme plno dalších nápadů a velkých plánů, jak zařídit, aby váš vstup do Česko.Digital byl co nejpříjemnější – můžete se přesvědčit sami [na wiki projektu](https://wiki.cesko.digital/x/RQkY) a v kanálu [#p-ceskodigital_onboarding](https://cesko-digital.slack.com/archives/C019JAJJS02).

## Inkubátor Česko.Digital

V půli října jsme absolvovali setkání s devíti novými mentory a konzultanty. Diskutovali jsme jejich roli, sdíleli tipy pro inkubátor a zkušenosti a dobrou praxi od již zapojených mentorů. Nového mentora tak získal projekt [#m-zacni-ucit](https://cesko-digital.slack.com/archives/C01CDSTV8KF), platforma pro profesionály se zájmem stát se učitelem, a konzultanta projekt Najdi Edu, který poskytuje rodičům informace a tipy pro výběr vhodné školy.

V souvislosti s inkubátorem pak pro vás máme pozvánku na akci Nadace OSF. Ta už poosmé vyhlásí nejlepší aplikace v soutěži Společně otevíráme data. Vyhlášení vítězů proběhne letos 18. listopadu jako součást odpoledního programu s názvem [Civic Tech Open](https://osf.cz/programy/ziva-demokracie/nas-stat-nase-data/civic-tech-open-obcansky-sektor-digitalne/), který za současných okolností proběhne online. Nadace OSF zároveň představí nejlepší neziskové nápady na řešení společenských problémů digitální cestou v soutěži Na stojáka. O nápadech budete mít zároveň možnost hlasovat a rozhodnout, kdo vyhraje hlavní cenu v podobě 60 000 Kč a vstupu do inkubačního procesu Česko.Digital. Na Civic Tech Open [online] se [můžete registrovat](https://forms.gle/eZHoYFw5FQznmZb16) do 15. listopadu.

## Výběr z médií

* Ačkoliv jsme nový portál o koronaviru spustili teprve o víkendu, už jsou ho plná média: namátkou vybíráme například [CzechCrunch](https://www.czechcrunch.cz/2020/11/opatreni-v-reci-ktere-vsichni-rozumi-dobrovolnici-z-cesko-digital-vytvorili-za-dva-tydny-informacni-covid-portal/), [Seznam Zprávy](https://www.seznamzpravy.cz/clanek/feri-si-u-babise-vydupal-covid-portal-s-dobrovolniky-ho-vytvorili-za-14-dni-128331) nebo [iRozhlas](https://www.irozhlas.cz/zpravy-domov/spusteni-covid-portal-opatreni-vlady_2011062317_btk).
* [Rodiny a učitelé bojují s výukou na dálku. Pomůžou jim peníze od ministerstva?](https://www.svetchytre.cz/a/p6v9s/rodiny-a-ucitele-bojuji-s-vyukou-na-dalku-pomuzou-jim-penize-od-ministerstva), věnuje se Svět chytře dlouhodobému tématu výuky na dálku a našemu projektu Učíme online, v rámci kterého sháníme potřebným rodinám počítače a konektivitu.
* [Podzimní distanční výuka znamená pro ohrožené rodiny další pád na dno](https://a2larm.cz/2020/10/podzimni-distancni-vyuka-znamena-pro-ohrozene-rodiny-dalsi-pad-na-dno/), varuje server A2larm a jako „jedno z nejsympatičtějších řešení“ vybírá projekt Učíme online.
* Výuce na dálku se věnuje také server Seznam Zprávy: [Jak zajistit internet doma pro všechny žáky? Ve hře je neomezené připojení](https://www.seznamzpravy.cz/clanek/jak-zajistit-internet-doma-pro-vsechny-zaky-ve-hre-je-neomezene-pripojeni-123363).
* Transparency International se [ohlíží za dosavadním provozem serveru Naši politici](https://www.transparency.cz/ve-verejne-online-databazi-nasi-politici-ted-najdete-temer-1000-zkontrolovanych-profilu/), který jsme společně spouštěli v červnu a od té doby už zaznamenal 90 tisíc návštěv.
* A na závěr tip od nadace OSF: [Pokud neziskovka rezignuje na digitalizaci, připravuje se o obrovský dopad svojí práce](https://osf.cz/2020/10/21/jan-bohm-pokud-neziskovka-rezignuje-na-digitalizaci-pripravuje-se-o-obrovsky-dopad-svoji-prace/), říká její host Jan Böhm.
