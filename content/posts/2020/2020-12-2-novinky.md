---
title: 'Novinky za listopad 2020: Zjistěte, zda (ne)dlužíte státu | Přispějte ve vánoční sbírce Učíme online'
cover: https://data.cesko.digital/img/01ddef1e.jpg
author: teryii
date: 2020-12-02-16-00
slug: novinky
lang: cs
description: 'Ahoj, Česko.Digital! Po úspěšném uvedení Covid portálu jsme Česku představili další užitečný projekt, díky kterému si můžete ověřit, zda nedlužíte státu 💸, a spustili vánoční finanční sbírku Učíme online 🎄.'
---

Zároveň pečujeme o samotné Česko.Digital. A také o jeho vzhled. Představujeme vám [nový manuál vizuální identity](https://data.cesko.digital/brand-manual.pdf) zpracovaný báječným týmem profíků. Nyní nás čeká aplikace této vizuální identity v praxi.

Co dalšího se za poslední měsíc v naší komunitě ještě událo a jakých čísel se nám v prvních dnech po spuštění Nedlužím státu podařilo dosáhnout? Nový newsletter je tady!

P.S. Stále platí – najdete se v [seznamu hledaných pozic](https://wiki.cesko.digital/x/swEY) a pomůžete nám?

## Víte jistě, že nedlužíte státu? Pojďte to zjistit s právě spuštěným webem Nedlužím státu!

Příprava byla dlouhá a náročná, ale díky spolupráci mnoha dobrovolníků a energickým koordinátorům **vstoupil projekt Nedlužím státu úspěšně do první fáze!**

Na webu [Nedlužím státu](http://www.nedluzimstatu.cz) teď najdete přehledný dotazník, který vám po vyplnění nabídne seznam institucí, kterým můžete dlužit. Vše zdarma a včetně předchystaných formulářů a srozumitelných návodů, jak případný dluh řešit.

**Už během prvních 3 dnů stránku navštívilo více než 60 000 uživatelů** a formuláře si stáhlo necelých 3500 lidí. Do schránky nám zároveň přistála hromada skvělé zpětné vazby od uživatelů, díky které web obratem zlepšujeme. Pokračujeme v práci na mediální kampani a začínáme plánovat chytřejší verzi webu s předvyplněnými formuláři či novými žádostmi, například o splátkový kalendář.

Budeme rádi, když si web vyzkoušíte a napíšete nám do kanálu [#p-nedluzim-statu](https://cesko-digital.slack.com/archives/CHTQQN5AL) nebo na [podnety@nedluzimstatu.cz](mailto:podnety@nedluzimstatu.cz), jak web ještě vylepšit.

Stručné [představení projektu a týmu](https://blog.cesko.digital/2020/11/nedluzim-statu) najdete na blogu Česko.Digital, kde si můžete přečíst i [rozhovor s autorem myšlenky Radkem Háblem](https://blog.cesko.digital/2020/11/interview-radek-habl). Užitečné poznatky o koordinaci projektu a řízení týmu vám zase nabídne [rozhovor s koordinátory projektu](https://blog.cesko.digital/2020/11/rozhovor-nedluzim-statu). O Nedlužím státu se dočtete také v médiích. Píše o nás například [Aktuálně](https://zpravy.aktualne.cz/finance/stara-pokuta-nedoplatek-na-pojisteni-aplikace-pomuze-lidem-z/r~eb9f271a2e4f11eb80e60cc47ab5f122/) nebo [Hospodářské noviny](https://domaci.ihned.cz/c7-66849240-13r61c-2435ae18ddf8219).

## Novinky v projektech

### Covid portál ČR

16\. listopadu jsme úspěšně na ostro [spustili web](https://covid.gov.cz) – o tom, jak se nám podařilo projekt uřídit a v rekordním čase 14 dní dodat, se víc [dočtete na našem blogu](https://blog.cesko.digital/2020/12/covid-portal). Se státní agenturou NAKIT budeme dále pracovat na rozvoji obsahu o preventivních opatřeních i zdravotní prevenci. Jestli chcete pomoct, přidejte se k nám v kanálu [#p-informacni-web-ceska](https://cesko-digital.slack.com/archives/C01DGSL4JFN).

### Inovace zpravodajského storytellingu

Cílem projektu je najít 2–3 funkční prototypy inovativních technologických řešení, které budou motivovat české redakce k používání inovací ve zpravodajském storytellingu. Na úvodním online semináři se nám povedlo dostat novináře a fanoušky z komunity Česko.Digital „na jednu palubu“. Následoval první online workshop, kde jsme spolu s 34 zájemci s využitím aplikace Miro [popsali tři skupiny obyvatel](https://miro.com/app/board/o9J_lekshdI=/), které nesledují zpravodajství. Ve čtvrtek 3. 12. nás čeká druhý workshop, kde projdeme naše designové výzvy, podíváme se na persony a vyrobíme mapy interakce cílové skupiny s médii. Chcete se přidat? Přihlaste se v kanálu [#p-inovace-zpravodajského-storytellingu](https://cesko-digital.slack.com/archives/C01AENB1LPP).

### Učíme online

Během listopadu jsme překonali hranici **5500 unikátních účastníků webinářů naživo a 40 000 zhlédnutí na YouTube**. V nejbližší době se můžete zúčastnit webináře o Kybernetické bezpečnosti ve vzdělávání. Chystáme i webináře zaměřené na ředitele škol.

Ve Sbírce počítačů aktuálně s pomocí firmy Datasys distribuujeme několik stovek počítačů od firmy Medtronic. Současně také organizujeme [vánoční finanční sbírku](https://www.ucimeonline.cz/aktivity/sbirka-pocitacu/vanocni-sbirka/) s heslem „Letos vzdělání, příště ponožky“, ze které nakupujeme chybějící techniku. Studenti tak dostanou počítač s kompletním příslušenstvím a mohou se hned zapojit do online výuky.

Jen počítač je ale k ničemu, pokud není připojený k internetu – a tak je v plném proudu i naše iniciativa **Internet do rodiny**. Pevné připojení lze využít až na 6 měsíců zdarma. K dispozici bude u společnosti CETIN a dalších partnerů. Jak požádat o připojení [naleznete na našem webu](https://www.ucimeonline.cz/aktivity/internet-do-rodiny/). Pokud vás projekt zajímá, můžete si nechat posílat [podrobnější newsletter](https://www.ucimeonline.cz/newsletter/) nebo se k nám rovnou připojit v kanálu [#p-ucime-online](https://cesko-digital.slack.com/archives/CUXRHTY58).

### Šablony výběrových řízení

Pokročili jsme ve vyplňování Lean Canvas. K tvorbě šablon a metodik přidáme oblast školení, osvěty a sdílení znalostí a zkušeností. Tým do uvedených oblastí přidal podle svých kompetencí témata, která budeme dále rozvíjet. Mrkněte k nám do kanálu [#p-sablony-vyberovych-rizeni](https://cesko-digital.slack.com/archives/CSHURJA9L).

### Střecha duševního zdraví

Plánujeme řešení projektu a zveme k němu dobrovolníky, kteří by nám pomohli s UX/UI designem, brand designem a grafikou (více [na naší wiki](https://wiki.cesko.digital/pages/viewpage.action?pageId=1578224) nebo v [#p-strecha-dusevniho-zdravi](https://cesko-digital.slack.com/archives/C01168N8XP1)). Zakončujeme kvalitativní výzkum spolupracujících organizací a s dobrovolnicemi z oblasti psychologie a sociálních věd ho budeme vyhodnocovat.

### Cityvizor

S novým vedením spolku Otevřená města pracujeme na vývoji aplikace. Shrnuli jsme si nejbližší kroky, dokončujeme manuál vizuální identity a připravujeme redesign webu, včetně marketingového a komunikačního plánu jeho spuštění. Hledáme programátory, kteří ovládají Node & Angular. Pokud se chcete přidat, najdete nás v kanálu [#p-cityvizor](https://cesko-digital.slack.com/archives/CG66HNLH4).

### Jehlomat

Dokončujeme výzkumné rozhovory s uživateli aplikace a na řadu přichází vyhodnocování. Rozhovory s těmi, co aplikaci nepoužívají, plánujeme v  lednu 2021. Do týmu chceme začlenit Produktového Designéra, který nám pomůže s navržením testovatelných řešení. Více najdete v kanálu [#p-jehlomat](https://cesko-digital.slack.com/archives/C017VKLRRC0).

### Paragonek

Důvodem digitalizace papírové účtenky pro nás bylo především spuštění třetí vlny EET. Vzhledem k jejímu odložení na neurčito nyní hledáme nový směr projektu. Pokud vás téma digitálních účtenek zajímá, rádi vás uvidíme v kanálu [#p-paragonek](https://cesko-digital.slack.com/archives/CUM0HJ5QB).

### Web Česko.Digital

Díky vývojářům a dobrovolníkům připravujeme další části webu a je tady velký prostor k zapojení. Pokračuje design podstránek, komponent i uživatelských flows. Se zadavatelem projektu ladíme a rozvíjíme strukturu celého webu a prioritizaci projektu. Více u nás v kanálu [#p-ceskodigital_web](https://cesko-digital.slack.com/archives/CHG9NA23D).

## Inkubátor Česko.Digital

[Projektový tým](https://wiki.cesko.digital/display/TDN/) jednoho z našich prvních inkubovaných projektů **Tablety do nemocnic** se rozrůstá a posouváme se dál, z inkubátoru do reálného světa. Známe už několik organizací, které by se mohly zapojit, a máme i předběžné žádosti o pilotní provoz. Brzy budeme hledat další posily do týmu, tak se přidej k nám do [#idea-tablety-do-nemocnic](https://cesko-digital.slack.com/archives/C018PVDT4SW).

V soutěži Nadace OSF **Na stojáka: Neziskovky v digi světě**, jejíž je Česko.Digital partnerem, získal první cenu 60 000 Kč a vstup do našeho inkubátoru nápad *Hotová jídla pomáhají* organizace Zachraň jídlo. Na druhém místě cenu v hodnotě 50 000 Kč a expertní konzultace Česko.Digital získal nápad organizace Prague Pride [sbarvouven.cz](http://sbarvouven.cz) a třetí místo a cenu 40 000 Kč získal nápad [ZačniUčit.cz](https://zacniucit.cz).

Do inkubátoru se nám hlásí zkušení profíci, kteří se ujmou role mentora nebo expertního konzultanta. Úvodní setkání ohledně spolupráce bude 9. 12. Pro vyrovnanost týmu bychom ocenili nové mentorky-ženy. Hledáme i zájemce, kteří chtějí aktivně pomoci s přípravou procesů a podkladů. O čem je mentorství se [dočtete na naší wiki](https://wiki.cesko.digital/display/CD/Mentor+a+konzultant), kde najdete i [proces přihlašování](https://airtable.com/shrEv3i0XVmOLghD5). Dejte nám o sobě vědět a napište nám do [#p-ceskodigital_inkubace](https://cesko-digital.slack.com/archives/C01AMGXT9HQ). Díky!

## Výběr z médií

* Náš nový portál [covid.gov.cz](https://covid.gov.cz/) jede na plné obrátky, dočtete se o něm v následujících médiích: [iDnes](https://www.idnes.cz/zpravy/domaci/koronavirus-web-covid-portal-vladni-stranky-informace-pro-obyvatele.A201106_112745_domaci_brzy), [Forum24](https://www.forum24.cz/vlada-to-nedokazala-za-8-mesicu-dobrovolnici-spustili-informacni-web-o-covidu-po-dvou-tydnech/), [Lupa](https://www.lupa.cz/aktuality/novy-covid-portal-nabizi-informace-o-vladnich-opatrenich-stoji-za-nim-cesko-digital-a-nakit/), [MAM](https://mam.cz/zpravy/2020-11/feriho-informacni-web-o-koronaviru-spusten-videlo-ho-pres-ctvrt-milionu-lidi/).
* Vyvstala také otázka, proč web s přehledem vládních opatření nevznikl mnohem dříve. Na Aktuálně.cz [odpovídá mimo jiné Eva Pavlíková, COO Česko.Digital](https://zpravy.aktualne.cz/domaci/dzurilla-feri-web-koronavirus-chytra-karantena/r~44cb8e0e21d111eb8b230cc47ab5f122/).
* Projekt Učíme online úspěšně pokračuje. Důležitost vzdělávání v práci s technikou z pohledu učitelů popisuje článek na [iRozhlas.cz](https://www.irozhlas.cz/zivotni-styl/spolecnost/distancni-vyuka-technika-problemy-webinare-ucitele_2011111112_tzr).
* Spousta dětí ze sociálně slabších rodin však stále nemá doma počítač a nemohou se účastnit distanční výuky. Proto [naši dobrovolníci předali již tisíc přístrojů](https://ct24.ceskatelevize.cz/domaci/3225504-dobrovolnici-dovezli-darovane-pocitace-do-chanova-pomohou-s-distancni-vyukou). Internet pro tyto rodiny nám pomáhá zajistit Česko.Digital ve spolupráci s CETIN, 365internet, O2, T-Mobile, Telly a Vodafone, [píše Lupa.cz](https://www.lupa.cz/aktuality/cetin-365internet-o2-t-mobile-telly-a-vodafone-daji-rodinam-tisic-pripojek-zdarma/).

*PS. Tento měsíc pro vás newsletter poprvé chystali sami dobrovolníci. Kdybyste se k nim chtěli přidat, uvítáme vás v kanálu [#ceskodigital-redakce](https://cesko-digital.slack.com/archives/C01FQBDMDGQ).*