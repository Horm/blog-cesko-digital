---
title: 'Česko.Digital získává svou první velkou finanční podporu, díky které pomůže stovkám škol a tisícovkám učitelů a dětí s učením na dálku'
cover: https://data.cesko.digital/img/24cf1eec.jpg
author: zoul
date: 2020-05-26-13-00
category: press
slug: tz-nadace-cs
lang: cs
description: 'Komunita expertních dobrovolníků Česko.Digital, která od května loňského roku pomáhá nestátním i státním organizacím s digitálními projekty, získala svou první velkou finanční podporu. Nadace České spořitelny podpořila organizaci a její projekt Ucimeonline.cz ze svého krizového fondu částkou 5 milionů korun. Cílem je jak podpořit kmenový tým organizace, tak prostřednictvím komunity dobrovolníků zajistit a rozšířit počítače do 2500 potřebných rodin, zprovoznit výuku ve více než 500 škol a proškolit 1600 učitelů.'
---

„Původně jsme v Česko.Digital plánovali rozšiřovat kmenový tým v příštím roce, jakmile za námi budou viditelné výsledky práce. Poslední tři měsíce nám ale daly příležitost velmi pružně reagovat - komunita se prakticky přes noc zdvojnásobila na 2400 dobrovolníků, vzniklo organicky několik nových projektů a výsledky na sebe nenechaly dlouho čekat. Čas začít posilovat tým i celou organizaci tak nastal už teď. Jsme rádi, že naším prvním partnerem je právě Nadace České spořitelny. Naše spolupráce nám dovolí nejen rozšířit část kmenového týmu, který se stará o zázemí a podporu dobrovolníků pracujících aktuálně na 7 projektech, ale umožní nám jít naplno i do projektu Učíme online,“ říká Jakub Nešetřil, zakladatel Česko.Digital.

„Spolupráce s Česko.Digital je jedním z čerstvých partnerství, jež v rámci krizového fondu uzavíráme,“ vysvětluje Ondřej Zapletal, ředitel Nadace České spořitelny. „Příjemci podpory jsou primárně tisíce dětí, které se ocitly ve vzdělávací izolaci, ale i učitelé a školy, jimž nabídneme IT a metodickou podporu pro vyučování na dálku,“ doplňuje.

## V přeměně vzdělávání a modernizaci školství nepolevujeme

Projekt [Ucimeonline.cz](https://www.ucimeonline.cz/) vznikl v komunitě Česko.Digital na počátku koronavirové krize a k dnešnímu dni expertní dobrovolníci pomohli zprovoznit výuku 376 školám po celé republice, zorganizovali 23 interaktivních seminářů, kterými doposud prošlo přes 400 učitelů. V rámci sbírky počítačů pro potřebné rodiny pak shromáždili přes 1000 počítačů, které organizace distribuuje ve spolupráci s Člověkem v tísni, Nadací OSF a Eduzměnou novým majitelům. Nově projekt zahájil úzkou [spolupráci s Ministerstvem školství, mládeže a tělovýchovy](https://www.msmt.cz/ministerstvo/novinar/msmt-a-ucimeonline-cz-pomohou-zhruba-tisicovce-skol-s-vyukou).

„Ucimeonline.cz vzniklo v komunitě Česko.Digital spontánně, abychom co nejrychleji pomohli učitelům a školám zareagovat na náročnou situaci. V průběhu jsme si ale uvědomili, že pokud chceme proměně a modernizaci školství opravdu pomoct, je třeba se této oblasti věnovat dlouhodobě,“ říká Eva Pavlíková z Česko.Digital, koordinátorka projektu Učíme online. „Díky podpoře Nadace České spořitelny můžeme v rámci projektu nejen výrazně rozjet stávající aktivity - zprovozňování online výuky, pomoc učitelům s online výukou nebo sbírku počítačů, ale můžeme se pustit i do nových. Chystáme se například vytvořit celorepublikovou mapu škol, která pomůže nejen nám zorientovat se v tom, které školy aktuálně potřebují technologickou pomoc. Otevřením škol naše práce nekončí, naopak začíná,“ dodává Eva Pavlíková.

## Krizový fond podpoří učení nejohroženějších dětí

Nadace České spořitelny na konci dubna oznámila vytvoření speciálního fondu, jehož prostředky jsou určeny především na podporu učení ohrožených dětí jak na straně rodiny, tak školy, psychosociální i materiální podporu. Nadace do fondu alokovala 25 milionů Kč.

„Chceme přispět ke kvalitnímu zmapování potřeb a zvýšení koordinace škol, poskytovatelů sociálních služeb a státu v oblasti vzdělávání,“ říká Ondřej Zapletal, ředitel Nadace České spořitelny. „Věříme, že stávající krize může přinést i příležitosti a otevřenost k lepšímu nastavení vzdělávacího systému v budoucnosti. Některé systémové problémy jsou díky krizi zjevnější. S ohledem na rozdílná rodinná zázemí v důsledku toho dále rostou nerovnosti,“ dodává.

---

### Česko.Digital

Česko.Digital je komunita IT profesionálů, kteří pro-bono pomáhají neziskovým organizacím, samosprávě i státu dělat Česko lepším místem k životu. Od svého založení v květnu 2019 komunita sdružila přes 2400 vývojářů, designérů, projektových a produktových manažerů a marketérů. Více o Česko.Digital na [cesko.digital](https://cesko.digital/).

### Učíme online

Projekt Učíme online je komunitní aktivitou neziskové organizace Česko.Digital a více než 15 organizací, které společně přispívají k proměně českého školství a naplňují vizi digitálního vzdělávání dostupného všem. Více o Učíme online na [www.ucimeonline.cz](https://www.ucimeonline.cz/).

### Nadace České spořitelny

Usiluje o minimalizaci vlivu psychosociálních a socioekonomických znevýhodnění na školní úspěšnost dětí – aby míra dosaženého vzdělání tolik nezávisela na tom, do jakého regionu a do jaké rodiny se dítě narodí a aby školy měly podmínky pro rozvíjení potenciálu každého dítěte bez rozdílu. Nadace spolupracuje s organizacemi a projekty zaměřenými na podporu učitelské profese, ředitelů škol a na inovace ve vzdělávání s ambicí dosažení systémových a udržitelných změn. Pracuje na principech spolupráce a propojování významných hráčů s cílem dosahovat hmatatelná a udržitelná zlepšení českého vzdělávacího systému.
