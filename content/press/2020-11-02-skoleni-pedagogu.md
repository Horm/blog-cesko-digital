---
title: 'Česko.Digital učí tisíce pedagogů jak vyučovat online'
author: marketaz
date: 2020-11-02-13-00
lang: cs
slug: tz-skoleni-pedagogu
description: 'Komunita expertních dobrovolníků Česko.Digital startuje v rámci svého projektu Učíme online (ucimeonline.cz) novou sérii bezplatných webinářů, aby usnadnila učitelům a školám přechod na online vyučování. Učitelé si tak mohou naživo vyzkoušet online nástroje, ale hlavně získají cenné zkušenosti a inspiraci pro samotnou výuku na dálku. Webináře totiž vedou zkušení pedagogové z praxe. O novou sérii webinářů mají zájem tisíce učitelů z celé České republiky.'
cover: https://data.cesko.digital/img/f0771aeb.png
---

Druhá série bezplatných webinářů “Učíme nanečisto” navazuje na kurzy z března tohoto roku, kdy se musely školy vůbec poprvé vyrovnat s přechodem na distanční výuku. Komunita dobrovolných učitelů z praxe tehdy odvysílala pro své kolegy učitele ze základníchi středních škol celkem 31 živých bezplatných webinářů na nejrůznější témata – od reálných hodin matematiky nebo češtiny přes ukázku online nástrojů až po formativní hodnocení. Podobné zaměření, včetně metodických tipů, mají i nové webináře, které čerstvě odstartovaly.

„Přechod na online výuku může být náročný. Proto je pro nás důležité vytvořit ve webinářích bezpečné prostředí, ve kterém si učitel může zažít, jaké to je být žákem online. Na webinářích je pak unikátní to, že je pro své kolegy připravují ve svém volném čase sami učitelé a předávají tak svoje praktické znalosti, jak vést hodiny online a jaké typy úkolů zadávat,“říká Eva Pavlíková z Česko.Digital.

Podle Pavlíkové zájem o webináře oproti jarním měsícům výrazně vzrostl a s každým dalšímvysílaným webinářem učitelů přibývá. Například webináře zaměřeného na interaktivní vedení online výuky se zúčastnilo naživo přes tisíc učitelů. „Abychom uspokojili tak vysokou poptávku, přesunuli jsme webinář z videokonferenčního prostředí i do streamování na sociálních sítích“, dodává Pavlíková a upřesňuje, že od spuštění celého projektu projevilo o webináře naživo zájem 3 085 učitelů a 16 023 se vzdělávalo přes zpřístupněné nahrávky. A to i díky finanční podpoře Nadace České spořitelny, která projekt v květnu podpořila jako jeden z projektů přispívajících v boji proti covid-19.

„To další, co jsme kromě pomoci se zprovozněním online výuky využívali, byly právě zmiňované webináře. Já jsem vždy nabídku poslala všem pedagogům. Bylo na nich, aby si zvolili jim vyhovující téma. Často jsme se tam potkávali celá sborovna. Opravdu se nám osvědčily webináře o formativním hodnocení, dále webinář ‘Matematika je zábavná’. Kolegyně zeměpisářka využívala ‘Google nástroje na zeměpis’,“ uvádí PhDr. Bc. Gabriela Hrušková, ředitelka Základní školy T. G. Masaryka ve Štětí.

## Nově i mikrokurzy

Pro učitele, kteří se z časových důvodů nemohou online vysílání zúčastnit, připravují dobrovolníci také sérii mikrokurzů z již proběhlých webinářů. Mikrokurzy jsou členěné tak, aby se učitelé mohli dle potřeby rychle zorientovat v konkrétních vybraných tématech.

Všechny připravované webináře učitelé najdou na webových stránkách projektu [www.ucimeonline.cz](http://www.ucimeonline.cz/) ([zde](https://www.ucimeonline.cz/aktivity/ucime-nanecisto/)). Odvysílané webináře jsou pak učitelům k dispozici zdarma ke shlédnutí v nově vytvořené [videotéce](https://www.ucimeonline.cz/aktivity/ucime-nanecisto/videoteka/) na webu projektu. Na stejném místě pak brzy najdou i první mikrokurzy.

---

Nejbližší připravované webináře:
- 4\. 11\. TOP aplikace a nástroje pro online výuku napříč předměty
- 5\. 11\. Formativní hodnocení (nejen) v online výuce
- 7\. 11\. S Atlasem kolem světa (a stále v obýváku), aneb zeměpis online

---

### Kontakt pro média:

Radka Horáková, CMO & Co-founder, ČeskoDigital\
radka@cesko.digital, 734 420 216

---

### Učíme online

Projekt Učíme online je aktivitou neziskové organizace Česko.Digital ve spolupráci s více než 18 organizacemi, které usilují o proměnu českého školství skrz inovaci a digitalizaci.

Více o Učíme online na [www.ucimeonline.cz](http://www.ucimeonline.cz/)

### Česko.Digital

Česko.Digital je komunita IT profesionálů, kteří pro-bono pomáhají neziskovým organizacím, samosprávě i státu dělat Česko lepším místem k životu. Od svého založení v květnu 2019 sdružila přes 3128 vývojářů, designérů, projektových a produktových manažerů a marketérů.

Více o Česko.Digital na [www.cesko.digital](https://cesko.digital/).

### Nadace České spořitelny

V květnu 2020 udělila Nadace České spořitelny projektu Učíme online finanční příspěvek s cílem podpořit distanční vzdělávání ve školách se zaměřením na ohrožené děti. Finanční příspěvek umožnilČesko.Digital vytvoření rozšířeného týmu pro Učíme Online. Děkujeme Nadaci České spořitelny za její finanční podporu.

Více o Nadaci České spořitelny na [www.nadacecs.cz](https://www.nadacecs.cz/)
