---
title: Česko.Digital má nového ředitele. Eva Pavlíková jde do správní rady
author: jindrich.oukropec
cover: https://data.cesko.digital/img/eva-yen-jakub-1.jpg
date: 2023-12-04-09-46
slug: ceskodigital-ma-noveho-reditele-eva-pavlikov-jde-do-spravni-rady
description: Organizace Česko.Digital mění své vedení. Dosavadní šéfku Evu
  Pavlíkovou nahradí od ledna 2024 v roli CEO současný COO Jan Kotara. Pavlíková
  vedla organizaci téměř 3 roky a nově bude působit v její správní radě. Kotara
  v Česko.Digital působí již rok a bude mít na starosti řízení a další rozvoj
  organizace.
lang: cs
---
Za 4 roky se organizace Česko.Digital po počátečním sprintu připomínajícím startupové prostředí stabilizovala. Klíčovou roli sehrála během pandemie a počátku války na Ukrajině, kdy se podílela na vzniku digitálních nástrojů jako Covid Portal, Dáme roušky nebo Stojíme za Ukrajinou, které v Česku využily miliony lidí. 

Dnes organizace reprezentuje občanskou společnost v předsednictvu [Rady vlády pro informační společnost](https://www.mvcr.cz/clanek/rada-vlady-pro-informacni-spolecnost.aspx) (RVIS), zasadila se o vznik platformy [Společně a digitálně](https://spolecneadigitalne.cz/) sjednocující hlas nevládek za zrychlení procesu digitální transformace Česka, a zejména pracuje na systémové změně: snaží se, aby veřejná správa a neziskové organizace využívaly potenciál technologií k řešení celospolečenských problémů. 

Se změnou strategie dochází i ke změně na pozici CEO, když Evu Pavlíkovou střídá v roli Jan Kotara. „*Organizaci předávám s důvěrou v Honzu a celý tým, se kterým jsme na tranzici mojí role pracovali prakticky od ledna 2023. V posledních měsících jsme potom přibrali do Česko.Digital dvě významné posily ‒ [Julii Baraniakovou](https://cesko.digital/about), která má na starosti rozvoj partnerství směrem k technologickým firmám a partnerům, a [Veroniku Quek](https://cesko.digital/about): ta se stará o další rozvoj strategie směřující k [systémové změně](https://cesko.digital/projects),*“ vysvětluje Eva Pavlíková. Sama Eva bude od Nového roku působit ve správní radě Česko.Digital.

Kotara má na starosti organizační záležitosti Česko.Digital už rok v roli COO (Chief Operations Officer). „*Dlouhodobě usilujeme o moderní Česko, které umí využívat technologie k řešení celospolečenských výzev. Vážím si důvěry správní rady, že to mohu posouvat dál, a snad se – stejně jako Eva – budu moct v budoucnu ohlédnout a v klidu konstatovat, že jsme s komunitou Česko.Digital zase o něco víc přispěli k digitální transformaci Česka,*“ říká budoucí ředitel organizace. 

„*Od 1. 1. 2024 budu nově sedět ve správní radě Česko.Digital. Chci se soustředit hlavně na podporu systémové změny a pevnější zakotvení cíle organizace ‒ to znamená, že se soustředíme na definovaný problém, a až ho vyřešíme, můžeme jako organizace spokojeně ukončit činnost*,“ doplňuje končící ředitelka.

Korektury provedla expertní dobrovolnice Silvie Mitlenerová

\_\_\_\_\_\_\_\_\_\_\_\_

**O Česko.Digital**\
Česko.Digital funguje jako komunita expertních dobrovolníků, kteří ve svém volném čase pomáhají státnímu a neziskovému sektoru s využitím technologií. Během prvních tří let oslovily projekty komunity [na 4 000 000 lidí](https://drive.google.com/file/d/1uwqL3xsfaSbje-dPK8wyfAAKFrWL_dc2/view). Více o komunitě najdete na [www.cesko.digital](http://www.cesko.digital/). Kontakt pro média: Martina Habová, martina@cesko.digital

**Jan Kotara** \
Jan Kotara má background v právu a komunikaci, dříve se podílel na marketingu v Liftagu. Od října 2022 působí v Česko.Digital jako provozní ředitel. Od ledna 2024 ponese z pozice CEO odpovědnost za naplňování vize & strategie organizace.

\
**Eva Pavlíková** \
Eva Pavlíková se v managementu pohybuje 15 let. Jako manažerka působila v několika velkých firmách. V listopadu 2019 spolu s Jakubem Nešetřilem a Radkou Horákovou spoluzaložila Česko.Digital. Od Nového roku se kromě působení ve správní radě Česko.Digital bude věnovat také projektu [Byro.Works](https://www.byro.works/) a dále pokračovat ve studiu husitské teologie na Husitské teologické fakultě Univerzity Karlovy.

**Jakub Nešetřil**\
Jakub Nešetřil prodal v roce 2017 svůj technologický startup Apiary společnosti Oracle. Po návratu ze Silicon Valley zpátky do Česka založil v roce 2019 Česko.Digital, kde nyní působí ve správní radě.