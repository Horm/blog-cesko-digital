# Projekty Česko.Digital mění Česko k lepšímu a zvyšují společenský dopad neziskových aktivit už druhým rokem. S komunitou 4 000 dobrovolníků je to dnes největší dobrovolnická civic-tech organizace v Evropě

**PRAHA, 19. července 2021. Česko.Digital představuje u příležitosti druhých narozenin své projekty a bilancuje dosavadní úspěchy v oblasti digitalizace. Projekty jako Učíme online, Covid Portál, Nedlužím státu a další vyšly vstříc potřebám 4 milionů obyvatel. V mediální diskusi o potřebě digitalizace státu zní hlas Česko.Digital stále častěji a rovněž řady expertních dobrovolníků se neustále rozšiřují.**

Pomoci státu, obcím či krajům i neziskovým organizacím s rozvojem jejich digitálních služeb a zároveň přidat silný hlas v mediální diskusi na téma digitalizace – s těmito cíli oznámili Jakub Nešetřil, Eva Pavlíková a Radka Horáková v květnu 2019 vznik iniciativy Česko.Digital. Ta od začátku funguje na principu komunity expertních dobrovolníků a poskytuje služby subjektům ze státní správy a neziskového sektoru.

Počet dobrovolníků zapojených do Česko.Digital od počátku rychle narůstal a nyní, v červenci 2021, dosahuje počtu více než 4 000 lidí, od programátorů a vývojářů přes grafiky až po produktové a projektové manažery. Ti bez nároku na honorář přispívají svou expertízou k realizaci veřejně prospěšných projektů v oblasti vzdělávání, ochrany zdraví či transparence s masivním dopadem na českou veřejnost. Zároveň účastí na projektech mohou svou odbornost dál posouvat.

Všechny dosud realizované a ukončené projekty – [Naši politici](https://cesko.digital/projekty/nasi-politici), [Dáme roušky](https://cesko.digital/projekty/dame-rousky), [Covid Portál](https://covid.gov.cz/), **Voličský průkaz** či stále ještě aktuální [Učíme online](https://cesko.digital/projekty/ucime-online), který vznikl z iniciativy komunity – nějakým způsobem ulehčily život či poskytly potřebné informace více než 4 milionům obyvatel v České republice. Zmíněné projekty navíc v loňském roce ocenila porota prvním místem v soutěži [SDGs](https://www.spolecenskaodpovednost.cz/sdgs-archiv/2020_files/brozura2020.pdf#page=33) vyhlašované Asociací společenské odpovědnosti v kategorii Veřejná sféra.

*„Za dva roky jsme se stali největší civic-tech organizací v Evropě. Mám obrovskou radost z toho, kam Česko.Digital vyrostlo v tak krátké době, a to právě i díky všem zapojeným dobrovolníkům,“* říká jeden ze zakladatelů organizace **Jakub Nešetřil**, který v současnosti předsedá její správní radě. A výkonná ředitelka Česko.Digital **Eva Pavlíková** dodává: *„Velmi ráda bych za veškerou finanční podporu, důvěru a spolupráci poděkovala našim partnerům: Bakala Foundation, Nadaci České spořitelny a společnosti Livesport, díky nimž můžeme většinu našich projektů realizovat. Velké poděkování také patří individuálním dárcům, kteří nám věří a podporují nás i pravidelnými dary.“*

Inovace v digitálním prostoru akcelerovala v předchozích měsících převážně pandemie koronaviru. *„Nepřipravenost veřejné sféry v boji s nákazou dala naší iniciativě příležitost nově definovat, co digitalizace znamená a jak ji využít, aby se předchozí situace už neopakovaly,“* poznamenává Pavlíková.

Reakcí na raketový nárůst poptávky po realizaci projektů ve spolupráci s Česko.Digital byl start **inkubátoru veřejně prospěšných neziskových projektů**. Ten měl za cíl vybudovat podpůrnou síť pro zástupce občanské společnosti, kteří mají zájem využít možnosti digitalizace při své práci. Během prvních šesti měsíců pilotního režimu vyšly z inkubátoru čtyři projekty, jež mají přilákat stovky nových učitelů do českého školství či pomoci zvýšit sledovanost zpravodajství a s tím i důvěru v klasická média. Konkrétně jde o projekty **[ZačniUČIT.cz](https://cesko.digital/projekty/zacni-ucit)** ve spolupráci se spolkem **Výluka** a **[Inovace zpravodajského storytellingu](https://cesko.digital/projekty/inovace-zpravodajstvi)**, na kterém dobrovolníci spolupracují s **Nadačním fondem nezávislé žurnalistiky**.

**Radka Horáková**, spoluzakladatelka organizace Česko.Digital, vysvětluje, co stojí za prvopočátkem další jedenáctky projektů, které nyní probíhají nebo jsou ve fázi inkubace: *„Díky spolupráci s mnoha neziskovými organizacemi i zapojení členů naší komunity téměř jako první víme, co je aktuálně v naší společnosti třeba a co se řeší – ať je to vzdělávání, zdraví a duševní péče, finanční gramotnost nebo digitalizace ve veřejné správě. Další zájemci o pomoc a služby spojené s digitalizací se nám pak ozývají na základě mediálního ohlasu na projekty jako třeba Učíme online nebo Nedlužím státu. Za další iniciativou stojí především pozitivní odezvy u veřejnosti.”*

*„Původně jsme si mysleli, že české veřejnosti pomáháme jen přes digitalizaci, ale zjišťujeme, že jednou z našich hlavních hodnot je inovátorství a spolupráce,“* konstatuje Pavlíková roli organizace. Sama by si do dalších let přála, aby se digitalizace v prioritách vlády posunula o několik úrovní výše a aby Česká republika v oblasti inovací dohnala  náskok ostatních evropských států.

Vizí Česko.Digital do příštích let je učinit z ní **dlouhodobě udržitelnou organizaci** a ukotvit ji ve funkčním finančním modelu. Uvítá proto další zájemce o partnerství, kteří mohou většími částkami podpořit provoz organizace a zároveň ocení společenský kredit, který spoluprací s největší civic-tech organizací a spoluúčastí na veřejně prospěšných projektech získají.

**Kontakt pro média**
Lucie Ellingerová, pr@cesko.digital, 775 092 497

**O Česko.Digital**

Česko.Digital je komunita špičkových specialistů z mnoha oborů od IT přes projektové řízení až po marketing, kteří chtějí ve svém volném čase pomáhat státu i nestátním organizacím a dělat tak Česko lepším místem k životu. Rozvíjí nápady, jež skrze IT pomáhají zlepšovat život v Česku, nemají komerční alternativu a jsou udržitelné. Zaměřuje se na tyto klíčové oblasti: vzdělávání, transparentní státní správu, zdraví a duševní péči, finanční řízení a gramotnost a technologický leadership. Správní radě předsedá Jakub Nešetřil, dalšími členy jsou ředitel Nadace OSF Robert Basch, Michal Bláha z Hlídače státu a spoluzakladatelka Czechitas Dita Formánková.
 
**Eva Pavlíková, CEO Česko.Digital**
 
Eva byla coby spoluzakladatelka iniciativy jedním z prvních dobrovolnických IT koordinátorů. Pracovala na projektech CityVizor a Nedlužím státu. V reakci na pandemii spolupracovala s týmem dobrovolníků na spuštění projektu Učíme online. Od února 2021 pracuje v Česko.Digital na pozici výkonné ředitelky (Chief Executive Officer). Dříve působila v CETINu, kde vedla 3 roky projekty spojené se zajištěním služeb internetového připojení domácnostem. Pracovní náplň však není ani zdaleka jediná věc, o níž se v životě zajímá. Kromě péče o dva syny ještě stíhá „dobrovolničit“ v paliativní péči. Je jednou z oceněných ve výběru [Innovators 20](https://www.innovators20.cz/).
