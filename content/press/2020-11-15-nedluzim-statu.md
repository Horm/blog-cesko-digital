---
title: 'Nedlužím státu? Své závazky občané zjistí díky nové webové aplikaci'
author: zoul
date: 2020-11-25-13-00
lang: cs
slug: tz-nedluzim-statu
description: 'Neuhrazené poplatky za popelnici či psa, nedoplatky na sociálním pojištění, pokuty za dopravní přestupky či nedoplatky na daních – to jsou časté dluhy, které stát vymáhá. Ačkoli mají instituce povinnost dlužníka o existenci závazku vyrozumět, ten o něm velmi často neví a dluh tak narůstá i několik let. 22 miliard evidují jako dlužnou částku Ministerstvo financí a MPSV. V té nejsou zahrnuty miliardové dluhy občanů na zdravotním pojištění. S pomocí nové webové stránky Nedlužím státu si občané mohou ověřit, zda nějaké závazky nemají.'
cover: https://data.cesko.digital/img/7188eaa5.png
---

Zjistit, zda a kolik dlužím státu, je v současné době velmi nepřehledné. Nejen proto se autor myšlenky a zároveň šéf Institutu prevence a řešení předlužení Radek Hábl, který tím navazuje na své předchozí aktivity jako Mapa exekucí či Mapa bankrotů, spojil s komunitou expertních dobrovolníků Česko.Digital a společně připravili projekt [Nedlužím státu](https://nedluzimstatu.cz). „Chceme lidem usnadnit orientaci při zjišťování možných dluhů vůči státní správě,“ vysvětluje základní pohnutku Hábl s tím, že se nejčastěji jedná o dluhy vůči finančnímu úřadu, České správě sociálního zabezpečení nebo obcím. Problémy dělají i neuhrazené pokuty za dopravní přestupky.

To, co aplikace uživatelům nabízí, přibližuje dobrovolník Tomáš Walek, koordinátor projektu z Česko.Digital: „Nedlužím státu je určeno všem, kteří chtějí mít jistotu, že nikde nedluží, ale neví, jak to zjistit nebo jak předcházet sankcím, penále, exekucím a frustraci ze zadlužení.“ Web pomůže podle jeho tvůrců nejen fyzickým osobám, ale také podnikatelům, a to získáním potvrzení o bezdlužnosti. Usnadnit práci má také sociálním pracovníkům a dluhovým poradnám při mapování dluhů jejich klientů. „Kdokoli, kdo to potřebuje, může získat přehledný seznam institucí a návod, jak dluh zjistit,” dodává Walek.

„V aktuální verzi 1.0 web nabízí přehledně všechny informace na jednom místě, včetně potřebných formulářů. Už to je obrovské usnadnění celého procesu,“ uvádí ke spuštění projektu Nedlužím státu Jakub Nešetřil, zakladatel Česko.Digital. A dodává: „Funkcionality webu se budou rozšiřovat a vylepšovat v dalších fázích projektu.“ Rozšířené verze bychom se podle Česko.Digital mohli dočkat na jaře příštího roku. Zahrnovat bude i automatické vyplňování formulářů, šablony k žádostem o povolení splátkového kalendáře a odpuštění penále či zpětnou vazbu od uživatelů, kteří aplikaci využijí v této pilotní fázi. Postupně aplikace směřuje k plné digitalizaci a využití automatizovaného systému.

Aktuálně se dluhy vůči státní správě pohybují v řádu desítek miliard korun. Velmi často se však jedná o starší, nevymahatelné pohledávky. V roce 2021 se uvažuje o vyhlášení tzv. milostivého léta na návrh poslance Marka Výborného. „U dluhů vůči státu by postačilo krom úhrady jistiny doplacení 750 korun na nákladech zastavení exekuce,“ vysvětluje Výborného návrh Hábl. Odpuštění příslušenství u starých dluhů vůči státní správě by pomohlo desítkám tisíc občanů, kteří mohou navíc být ekonomicky zasažení současnou koronavirovou krizí. To by ve výsledku pomohlo celé ekonomice, domnívají se odborníci. O návrhu poslanci aktuálně jednají v rámci klíčové reformy exekucí.

## Podrobné údaje k dluhům vůči státu

* Finanční správa eviduje 231 tisíc dlužníků, z toho 72 tisíc dluhů je vymáháno exekučně. Jistina činí 5 miliard korun, příslušenství 3,5 miliard korun. Zdroj: Ministerstvo financí
* Celní správa eviduje 158 tisíc dlužníků, z toho 83 tisíc je vymáháno exekučně. Jistina činí 2,9 miliardy korun, příslušenství 1,2 miliardy korun. Zdroj: Ministerstvo financí
* ČSSZ eviduje 156 tisíc exekucí v hodnotě 9,6 miliardy korun – z toho 7,8 miliard činí jistina, 1,8 miliard příslušenství. Zdroj: Ministerstvo práce a sociálních věcí

---

### Institut prevence a řešení předlužení

Nezávislý think-tank, který se zaměřuje na problematiku zadluženosti domácností, exekucí a osobních bankrotů. Cílem je snížení množství lidí v exekucí, kultivace českého systému vymáhání pohledávek a minimalizace prostoru pro nemravný obchod s dluhy. Více o Institutu na [www.institut-predluzeni.cz](https://www.institut-predluzeni.cz).

### Česko.Digital

Česko.Digital je komunita IT profesionálů, kteří pro-bono pomáhají neziskovým organizacím, samosprávě i státu dělat Česko lepším místem k životu. Od svého založení v květnu 2019 sdružila přes 3494 vývojářů, designérů, projektových a produktových manažerů a marketérů. Více o Česko.Digital na [www.cesko.digital](https://cesko.digital).

---

### Kontakty pro média

Lucie Nemešová, tiskový servis, <lucie@storyhunters.cz>, 602 325 029

Radek Hábl, IPŘP, <radek@institut-predluzeni.cz>, 602 427 814

Radka Horáková, Česko.Digital, <radka@cesko.digital>, 734 420 216


