# Sbírka počítačů pomohla již téměř 2800 rodinám. Její správu nyní přebírá Člověk v tísni.

**V pátek 15. 10. 2021 podepsali zástupci neziskové organizace Člověk v tísni a  komunity expertních dobrovolníků Česko.Digital „Memorandum o spolupráci a předání Sbírky počítačů“. Člověk v tísni se díky tomu stane správcem a provozovatelem sbírky, díky níž se doposud podařilo vybavit technikou potřebnou k distančnímu vyučování zhruba 2800 rodin. Do sbírky se zapojilo 66 firemních dárců techniky a 232 organizací (z toho 123 škol a 12 dětských domovů), které distribuci techniky do rodin zprostředkovávají a dále pomáhají s její správou.**

Sbírka počítačů vznikla v březnu 2020 jako jedna ze tří aktivit projektu Učíme online v komunitě expertních dobrovolníků Česko.Digital. Její podstatou je ve spolupráci s neziskovými organizacemi zaměřenými na sociální pomoc rodinám nebo přímo ve spolupráci se školami poskytnout technické vybavení dětem, kterým tato technika chybí a takto narovnávat podmínky potřebných dětí nejen v přístupu k samotnému vzdělávání, ale tímto také přispět k rozvoji digitálních dovedností u nové generace. Právě nedostatek technického vybavení v rodinách se dramaticky projevil především během distančního vyučování. Vyřazené ale fungující počítače tak umožnily pokračovat ve vzdělávání i dětem z rodin, které by jinak zůstaly zcela odstřiženy od výuky.

O potřebnosti této sbírky svědčí například [zpráva České školní inspekce z března 2021](https://www.csicr.cz/html/2021/TZ_Distancni_vzdelavani_v_ZS_a_SS/html5/index.html?&locale=CSY&pn=1), podle které se online vyučování nemohlo ještě na začátku roku 2021 zúčastnit přes 50 000 dětí. Velká část především proto, že stále neměla k dispozici dostatečné vybavení. *„Pandemie ukázala, že pro mnohé děti je online výuka nejen náročná, ale v mnoha případech také nedostupná. Proto naší misí je propojovat komerční firmy, které počítače běžně vyřazují a ještě funkční likvidují, s neziskovými nebo vzdělávacími institucemi a umožnit tak předat tato zařízení tam, kde je jich nejvíce potřeba,“* říká Gabriela Chladilová, koordinátorka Sbírky počítačů z Česko.Digital. *„Veškeré naše zkušenosti jsme také shrnuli do tzv. [Digitální kuchařky](https://www.ucimeonline.cz/wp-content/uploads/2021/08/Cesko.Digital_Darujte-techniku.pdf). Komerční firmy v ní najdou jednoduché postupy a návody, jak nejlépe naložit s nepotřebnou či vyřazenou, ale stále funkční technikou.”* dodává Chladilová.


## Počítače jsou třeba i po konci distanční výuky

Návrat dětí do škol a ukončení distanční výuky podle Anežky Müller, projektové koordinátorky projektu Učíme online, neznamená, že technické vybavení už není potřeba. *„Pevně věříme, že žádné další pandemické vlny nepřijdou a školy zůstanou otevřené, přesto chceme činnost naší sbírky zachovat. Je to stále potřeba, a to bez ohledu na to, jestli děti chodí do školy nebo mají výuku na dálku. Jsme proto velmi rádi, že administraci Sbírky přebírá Člověk v tísni,“* dodává.

Její slova potvrzuje i Zuzana Ramajzlová, vedoucí vzdělávacích služeb organizace Člověk v tísni, která jen loni pomáhala 2000 dětem. *„Děti budou zapůjčené počítače potřebovat i nyní. V důsledku pandemie je zde bohužel stále reálné nebezpečí lokálních uzávěr tříd či škol a tím pádem i krátkodobý přechod na distanční výuku. Pokud bychom dětem zapůjčené počítače sebrali, v případě nuceného přechodu do karantény bychom je opět odstřihli od dění ve škole,“* vysvětluje Ramajzlová.

Přesun Sbírky počítačů pod správu organizace Člověk v tísni s sebou nese i další benefity. *„Distribuci počítačů bychom rádi využili i k šíření našich zkušeností, které jsme za mnoho let práce s dětmi ze sociálně vyloučených lokalit nasbírali. Sdílením našeho know-how tak chceme kromě samotných dětí podpořit i školy či ostatní neziskové organizace, které s těmito dětmi pracují. Vnímáme to jako příležitost pomoci mnoha dalším dětem,“* dodává Ramajzlová.

**Kontakty:**

Zuzana Ramajzlová, zuzana.ramajzlova@clovekvtisni.cz, 728 381 446
Martina Habová, Cesko.Digital, martina@cesko.digital, 720 363 481 

**Česko.Digital**
Česko.Digital je komunita IT profesionálů, kteří pro-bono pomáhají neziskovým organizacím, samosprávě i státu dělat Česko lepším místem k životu. Od svého založení v květnu 2019 sdružila přes 4266 vývojářů, designérů, projektových a produktových manažerů a marketérů. Více o Česko.Digital na [cesko.digital](https://cesko.digital/).
