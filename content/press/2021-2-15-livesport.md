---
title: 'Česko.Digital má prvního technologického partnera. Od Livesportu získává na své fungování 3 miliony'
author: zoul
date: 2021-2-15-13-00
lang: cs
slug: tz-livesport
description: 'Komunita expertních dobrovolníků Česko.Digital, která od května předloňského roku pomáhá neziskovým organizacím a veřejné správě s digitálními projekty, podepsala smlouvu o podpoře s prvním technologickým partnerem. Česká společnost Livesport fungování komunity podpořila prvními 3 miliony korun a zájem má o dlouhodobé partnerství. Česko.Digital do konce roku plánuje uzavřít ještě spolupráci s maximálně 3 dalšími partnery. '
cover: https://data.cesko.digital/img/78b9a354.png
---

Česko.Digital, které od května 2019 pomáhá neziskovým organizacím a veřejné správě měnit Česko k lepšímu skrz jedničky a nuly, získalo letos svou první velkou peněžní podporu. První finanční injekci navíc dostává přímo ze světa byznysu - od technologické firmy Livesport. Ta svým příspěvkem pomůže organizaci zajistit fungování kmenového týmu, který v komunitě pečuje o prostředí, v němž může přes 3600 expertních dobrovolníků snadno a efektivně pomáhat. Zároveň se expertní týmy Livesportu aktivně zaměří na pomoc a rozvoj projektu Nedlužím státu, který má za cíl prevenci předlužení českých občanů.

„Od našeho vzniku do trhu komunikujeme, že se chceme vydat cestou partnerství s českými technologickými a byznysovými lídry, proto jsem za tuto novou a unikátní spolupráci velmi ráda,“ říká Eva Pavlíková, CEO a spoluzakladatelka Česko.Digital. „V Česko.Digital věříme, že spolupráce s komunitou expertních dobrovolníků má českým inovátorům co nabídnout. A mluvím zde o hlubší přidané hodnotě. Mít díky svému know how veřejně prospěšný dopad, u toho se v rámci inovačních projektů učit, seznamovat s novými lidmi a odborníky z oboru nebo zažívat inovace v kompletně online prostředí, jsou unikátní kombinací, kterou jen tak nějaké partnerství nenabízí. Týmy našich partnerů pak zpětně posilují komunitu a umožňují nám zvyšovat náš společný dopad,“ dodává.

Česko.Digital tak razí v oblasti expertního dobrovolnictví a partnerství novou cestu. „Jsme si vědomi toho, že pro řadu neziskovek je financování z nadačních fondů jediným způsobem zabezpečení. My jsme tu proto, abychom neziskovkám pomáhali, ne jim jejich zdroje ještě ubírali,“ doplňuje Pavlíková. „Tato cesta je nová a jednáme samozřejmě i s vybranými fondy, do budoucna bychom ale rádi měli financování zajištěno z obou zdrojů úměrně,“ doplňuje.

Česko.Digital vnímá Livesport jako digitálního a inovačního lídra na českém trhu, který má s komunitou sdílené hodnoty i zájem, a tím je užitečná inovace a digitalizace veřejného prostoru. „V Česku máme řadu technologických firem, které se umí prosadit i v globální konkurenci. V digitalizaci naší vlastní veřejné správy ale máme značný dluh. Díky aktivitě tisíců šikovných lidí je Česko.Digital projektem, který má slušnou šanci tento rozdíl smazat. Na tom se rádi budeme podílet jak finančně, tak zapojením našich lidí, kteří také stojí o lepší, modernější Česko,“ říká CEO Livesportu Martin Hájek.

Česko.Digital v prvním roce fungování financoval přímo Jakub Nešetřil, jeden ze zakladatelů organizace. V roce 2020 pak rozvoj komunity umožnila významná podpora, kterou organizace získala z krizového fondu Nadace České spořitelny.

---

### Kontakt pro média

Radka Horáková, Co-founder & CMO, <radka@cesko.digital>, 734 420 216

### Česko.Digital

Česko.Digital je komunita IT profesionálů, kteří pro-bono pomáhají neziskovým organizacím, samosprávě i státu dělat Česko lepším místem k životu. Od svého založení v květnu 2019 sdružila přes 3600 vývojářů, designérů, projektových a produktových manažerů a marketérů. Více o Česko.Digital na [cesko.digital](https://cesko.digital).

### Livesport

Livesport je jedním z předních světových poskytovatelů sportovních informací. Ryze česká technologická společnost se sídlem v Praze, která byla založena v roce 2006, vyvíjí weby a aplikace s rychlým zpravodajstvím z 38 sportů. Její aktuální výsledky, statistiky a další informace ve více než třiceti světových jazycích vyhledává měsíčně zhruba 90 milionů unikátních uživatelů z celého světa. Některou z aplikací společnosti si do svých mobilních zařízení stáhlo přes 75 milionů sportovních fanoušků. Více o Livesportu na [livesport.eu](https://livesport.eu).