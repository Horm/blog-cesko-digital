---
title: 'Pro online výuku dětem stále chybí technika. Rodinám má pomoci vánoční sbírka „Letos vzdělání, příště ponožky“'
author: zoul
date: 2020-12-11-13-00
lang: cs
slug: tz-vanocni-sbirka
description: 'Ačkoli se někteří žáci již vrátili do škol, většina musí stále spoléhat na online výuku z domova. Řada z nich však ani po měsících distanční výuky stále nemá přístup k potřebné technice. Právě těm má pomoci vánoční finanční sbírka „Letos vzdělání, příště ponožky“, kterou organizují expertní dobrovolníci z organizace Česko.Digital v projektu Učíme online. Vybrané prostředky poslouží na nákup chybějícího počítačového příslušenství pro potřebné rodiny.'
cover: https://data.cesko.digital/img/6fd88b82.jpg
---

„Do problémů se po přechodu na online výuku dostaly nejen sociálně slabší rodiny či například matky samoživitelky, ale také rodiny, které mají více školou povinných dětí. V případě rodičů pracujících z domova může být nedostatek techniky vážným problémem,“ říká Eva Pavlíková, spoluzakladatelka Česko.Digital. „I po několika měsících probíhající online výuky evidujeme poptávku po počítačích v řádu  stovek kusů.“

Komunita Česko.Digital v rámci projektu [Učíme online](https://www.ucimeonline.cz) od dubna letošního roku intenzivně shání potřebnou techniku a pomohla do českých domácností darovat 1420 počítačů od různých firemních dárců. Stále to ale nestačí, poptávka od rodin je výrazně vyšší. Proto dobrovolníci rozjíždí [vánoční sbírku](https://www.ucimeonline.cz/aktivity/sbirka-pocitacu/vanocni-sbirka/), do které se může zapojit doslova každý a může tak na nákup technického vybavení přispět.

Jak může pomoci příspěvek i v řádu stokorun? Například společnost Medtronic se rodinám rozhodla darovat přes 500 svých notebooků. V přístrojích je ale z bezpečnostních důvodů nutné vyměnit pevné disky. Finance ze sbírky tak budou využity třeba na nákup nových disků, a tím bude komunita moci všechny tyto počítače darovat do potřebných rodin. „Aktuální situace zasáhla většinu českých rodin. Abychom situaci usnadnili alespoň části z nich, rozhodli jsme se přispět všemi volnými počítači. A jsem rád, že Česko.Digital našlo cestu, jak je díky sbírce využít,“ říká Michal Vondraš, ředitel české pobočky společnosti Medtronic, světového lídra ve vývoji medicínských technologií.

Finance ze sbírky budou dále využity pro nákup potřebného příslušenství, které je pro online výuku nezbytné, například sluchátka nebo webkamery. „Do sbírky nám často přicházejí nekompletní počítače. Chybí jim klávesnice, myš nebo kamera. Protože je dětem nemůžeme darovat v tomto stavu,  chybějící příslušenství pořizujeme. Díky spolupráci s nadací IT for people máme vše od distributorů za zvýhodněné ceny. Dokoupíme tedy vše, co je potřebné, a neziskové organizaci pak dodáme kompletní počítač, plně připravený sloužit studentům k online výuce. Často se pak jedná o první počítač v domácnosti, který tak může rodině doslova změnit život,“ dodává Eva Pavlíková z Česko.Digital.

Projekt [Učíme online](https://www.ucimeonline.cz) vznikl na jaře letošního roku jako reakce na uzavření škol a zavedení online výuky. Pomáhá pedagogům i studentům zvládnout mimořádnou situaci spojenou s pandemií koronaviru. Školám pomáhá zavádět potřebné technologie a učí je, jak s žáky a studenty pracovat na dálku, a do potřebných rodin pak zajišťuje nezbytnou techniku pro online výuku. Projekt by v této podobě neexistoval bez Nadace České spořitelny, která jej významně finančně podpořila. Do samotné sbírky pak přispělo darováním vyřazené firemní výpočetní techniky 38 dárců. Mimo společnosti Medtronic mezi ně patří ČSOB, Samsung, Datasys, McDermott a mnoho dalších.

---

### Učíme online

Projekt Učíme online je aktivitou neziskové organizace Česko.Digital ve spolupráci s více než 18 organizacemi, které usilují o proměnu českého školství skrz inovaci a digitalizaci. Více o Učíme online na [www.ucimeonline.cz](https://www.ucimeonline.cz).

#### Česko.Digital

Česko.Digital je komunita IT profesionálů, kteří pro-bono pomáhají neziskovým organizacím, samosprávě i státu dělat Česko lepším místem k životu. Od svého založení v květnu 2019 sdružila přes 3500 vývojářů, designérů, projektových a produktových manažerů a marketérů. Více o Česko.Digital na [www.cesko.digital](https://cesko.digital).

### Nadace České spořitelny

V květnu 2020 udělila Nadace České spořitelny projektu Učíme online finanční příspěvek s cílem podpořit distanční vzdělávání ve školách se zaměřením na ohrožené děti. Finanční příspěvek umožnil Česko.Digital vytvoření rozšířeného týmu pro Učíme Online. Děkujeme Nadaci České spořitelny za její finanční podporu. Více o Nadaci České spořitelny na [www.nadacecs.cz](https://www.nadacecs.cz).

---

### Kontakt pro média

Radka Horáková, CMO & Co-founder, Česko.Digital\
<radka@cesko.digital>, 734 420 216
