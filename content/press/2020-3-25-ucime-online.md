---
title: 'Školy úspěšně najíždí na online výuku. Pomáhají jim v tom dobrovolníci'
cover: https://data.cesko.digital/img/78d9d141.jpg
author: zoul
date: 2020-03-25-13-00
category: press
slug: tz-ucime-online
lang: cs
description: 'Jen za první týden fungování se 106 škol obrátilo na expertní dobrovolníky z komunity Česko.Digital, kteří v rámci projektu ucimeonline.cz pomáhají učitelům vybrat a zprovozňovat nástroje pro online vyučování. Tento týden se navíc první skupiny pedagogů ocitnou v roli žáků, aby si vyzkoušeli specifika vzdělávání na dálku na vlastní kůži.'
---

Školám, které potřebují s využitím technologií pomoci, stačí vyplnit formulář na webu ucimeonline.cz a během několika hodin se s nimi spojí jeden z více než 50 expertních dobrovolníků. Ten jim poskytne technickou podporu, provede je celým procesem spuštění online výuky a pomoci může i se zaškolením. Česko.Digital na svém webu ucimeonline.cz eviduje ke dni 25. 3. 2020 již 106 škol. Největší zájem přichází ze strany základních škol. „Nejčastěji se na nás školy obracejí ve chvíli, kdy často již technologii mají, ale potřebují pomoc s jejím praktickým využitím, nebo potřebuji teprve s výběrem poradit,“ doplňuje koordinátorka celého projektu Eva Pavlíková.

## Učitel online žákem nanečisto

U odborné pomoci při výběru a nasazení nástrojů to však nekončí. V reakci na podněty pedagogů vzniká i možnost rozvíjet konkrétní dovednosti, které učitelé při výuce na dálku potřebují. „Koncept Učíme nanečisto jsme připravili na základě zpětné vazby škol a učitelů. Ti nám říkají, že webinářů na to, jak používat technologie, je dost, co jim ale aktuálně chybí, je praktická ukázka konkrétní výuky třeba matematiky prvňáčků. Učitelé si mohou vyzkoušet jinou dynamiku skupiny – jak s dětmi navázat kontakt, jak vytvořit interakci v online prostředí, jaké nástroje používat,“ vysvětluje Eva Pavlíková z Česko.Digital.

První z takových setkání proběhne již tuto středu 25. 3. 2020, další dvě následují hned ve čtvrtek 26. 3. a sobotu 28. 3. vždy od 20 hodin. Kapacita každého z kurzů je omezena na 30 lidí, aby měli učitelé dostatečný prostor k diskusi a rozboru dotazů. Pro pedagogy je vše bezplatné a mohou si vybrat zaměření dle předmětu, který vyučují, nebo podle konkrétní technologické platformy, kterou nyní k výuce využívají.

„S dobrovolníky z řad učitelů jsme pro zájemce připravili interaktivní seminář, kde se učitelé připojí do ukázkové online hodiny a mohou si výuku zažít z pohledu žáka. Učitelé tak díky vlastní zkušenosti mohou lépe porozumět tomu, jak s žákem online jednat, a vyzkouší si vše v bezpečném prostředí – protože spolužáky jsou mu další učitelé v podobné situaci,“ dodává Eva Pavlíková.

### Sbírka technologií pro potřebné rodiny

Technologické překážky na straně škol se daří úspěšně překonávat, bohužel ale nejsou jedinou výzvou pro online vzdělávání. „Mnoho škol je ještě v situaci, kdy se nedaří s žáky a rodinou pro takovou výuku spojit, protože v rodině chybí třeba i počítač. Jsou i případy, kdy má rodina dohromady jeden chytrý telefon. Abychom pomohli i těmto rodinám a zamezili tak rozevření nůžek mezi úrovní žáků a škol, pracujeme nyní intenzivně na spojení firem, které mohou darovat techniku pro rodiny, něco jako sbírka zařízení pro online výuku všem,“ nastiňuje další směr projektu ucimeonline.cz Dana Vaníčková, která v rámci projektu pomáhá sbírku koordinovat.

---

### Česko.Digital

Česko.Digital je komunita expertních dobrovolníků, kteří pro-bono pomáhají neziskovým organizacím, samosprávě i státu dělat Česko lepším místem k životu. Od svého založení v květnu 2019 sdružila organizace přes 2000 vývojářů, designérů, projektových a produktových manažerů a marketérů.

[www.cesko.digital](https://cesko.digital/)

### Jakub Nešetřil

Jakub Nešetřil je zakladatel platformy Česko.Digital, softwarový expert, který vybudoval globální vývojářský startup Apiary. Apiary v roce 2017 koupil americký gigant Oracle, kde Nešetřil poté řídil vývoj produktů pro softwarové vývojáře jako viceprezident společnosti. V roce 2018 se vrátil zpět do České republiky, v květnu 2019 společnost Oracle opustil a oznámil založení platformy Česko.Digital.
