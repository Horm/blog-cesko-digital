---
title: 'V krizi spojila tisíce Čechů a pomohla předat statisíce roušek. Celorepubliková mapa roušek se loučí.'
cover: https://data.cesko.digital/img/70d22ced.jpg
author: zoul
date: 2020-06-22-13-00
category: press
slug: tz-damerousky
lang: cs
description: 'Tisíce lidí z celé České republiky spojila komunitní mapa pro sdílení roušek a materiálů Damerousky.cz. V kritické situaci na počátku pandemie ji během několika hodin vytvořili dobrovolníci z komunity Česko.Digital. Pomohla vyrobit a sdílet statisíce ušitých roušek. Nyní se loučí. Svůj účel splnila.'
---

„Komunita je daleko silnější než jednotlivec a v době karantény se to projevilo nejvýrazněji. Chceme na příběhu Damerousky.cz připomenout a ukázat, co jsme v Česku schopni dokázat, když se spojíme a rozhodneme se jen nekomentovat, ale konat. V tomto projektu se spojili expertní dobrovolníci z komunity Česko.Digital s tisícovkami lidí z celé České republiky a tato spolupráce měla významný dopad,“ říká Radka Horáková z Česko.Digital. Z Česko.Digital se zapojilo na 130 IT profesionálů, marketérů, projektových manažerů a k tomu tisíce dobrovolníků z celé České republiky – švadlenky, výrobci roušek, majitelé 3D tiskáren nebo třeba motorkáři, kteří pomáhali s distribucí roušek.

## Projekt vznikl za 3 hodiny a měl dopad 600 000+ roušek

Příběh webu Damerousky.cz, který byl s návštěvností 2,5 milionů zobrazených stránek v době karantény druhým nejpopulárnějším webem vzniklým pro boj s COVID-19 v Česku, začal propojením tří dobrovolníků, kteří se v komunitě Česko.Digital vzdáleně setkali poprvé. Annamária Sedláková šila roušky a hledala způsob, jak je rychle a bezpečně předávat potřebným. Jan Tlapák měl zkušenosti s tvorbou interaktivních map. A IT novinář Martin Hassman se stal spojovacím článkem: „Sledoval jsem v té době aktivity celé řady komunit a začal jsem sledovat i ty, které pomáhaly s rouškami. Byla tam obrovská energie a snaha, ale zároveň neřízené předávky přes Facebook, a hned mě napadlo, že tohle se musí propojit.”

Cesta od nápadu k první verzi webu Damerousky.cz trvala jen několik hodin: „Neuměl jsem si představit, že je možné, aby nějaký projekt vznikl tak rychle. Napsal jsem do Slacku Česko.Digital a jen jsem nápad na komunitní mapu vystřelil, hned první komentář byl, že tohle dobře umí skvěle český projekt Mapotic a jeho autoři jsou shodou okolností taky v komunitě a stačí jim napsat. To jsem udělal a během hodiny nám odpověděli, že to není problém, službu nám dají zadarmo a zapnou prémiové funkce. Náš grafik k tomu udělal jednoduché logo, vymysleli jsme název a během tří hodin bylo hotovo,“ popisuje Jan Tlapák.

Druhý den po spuštění web navštívilo přes 87 tisíc lidí, za první týden na mapu přibylo přes 1400 míst a postupně se její funkcionality upravovaly podle měnících se potřeb uživatelů: šicí místa mohla pomocí semaforu určit stav vytíženosti, na mapu se začali přidávat 3D tiskaři nebo opraváři šicích strojů, rostl počet distribučních míst. Web doporučilo i ministerstvo zdravotnictví. „Každý den jsme reagovali na nově vznikající potřeby. Když jeden den všechny švadlenky řešily, že jim něco chybí, druhý den jsme to na mapu přidali. Nebyl čas na invenci, museli jsme být rychlí. Kdyby nám to trvalo týden, bylo by pozdě,“ doplňuje Martin Hassman.

Na mapě bylo ve finále téměř 3000 míst a pomohla vyrobit a předat stovky tisíc roušek po celé České republice. Někteří dobrovolníci jich ušili 30, jiní 300, firmy přispívaly v řádu tisíců. „Já jsem například rozdala 562 roušek za necelé dva měsíce. A to nejsem žádná rychlošička, jsem začátečník. Švadleny, co to mají v ruce, toho mohly udělat mnohem víc,“ odhaduje Annamária Sedláková. Celkový počet rozdaných roušek je ale obtížné určit. „Statistiku rozdaných roušek jsme nevedli, nebyl na to čas,“ dodává. Střízlivé odhady tvůrci mapy vychází na více než 600 000 darovaných roušek.

## Šili všichni, rozváželi i motorkáři

Za celkovými počty se ukrývají desítky mikropříběhů zapojených dobrovolníků. Šili mladí (13letá slečna) i senioři (90letá paní), jednotlivci, rodiny i celé komunity sousedů nebo chráněná dílna. Lidé šili z látkových kapesníků z roku 1960 i z funkčního oblečení z nanovlákna, šili s čelovkami na hlavách, náplastmi na prstech, se svalovou horečkou i karpálním tunelem. Šilo se na strojích šlapacích, elektrických, nově koupených, sousedy opravených, věnovaných nebo zapůjčených, tisklo se na 3D tiskárnách. Roušky rozváželi motorkáři, cyklisté i desítky řidičů. Příběhy některých z nich představuje vzpomínkový web, abychom nezapomněli, jakou sílu máme, když se dokážeme spojit.

## Inspirace a pomoc organizacím z celého světa

Komunitní interaktivní mapa Damerousky.cz byla v celosvětovém kontextu unikátní, proto se na tým obracela celá řada mezinárodních organizací, které chtěly poradit, inspirovat se a založit mapy roušek i pro své země. „Obrátila se na nás Itálie, Skotsko, Kanada, Německo, Brazílie, Španělsko, Chorvatsko nebo Austrálie. Snažili jsme se předat vše, co jsme se naučili. Řada organizací si tak vytvořila své vlastní mapy,“ přibližuje Martin Hassman.

Projekt Damerousky.cz byl dle dat CZ.NIC po webu Ministerstva zdravotnictví České republiky 2. nejpopulárnějším webem vzniklým pro boj s COVID-19 v doméně .cz. Byl zařazen do katalogu Covid Innovations, získal ocenění Hrdina boje s koronavirem Czech Top 100, Hvězda Reflexu nebo Forbes coronahero.

Děkujeme všem!

---

### Dáme roušky

Dáme roušky je celorepubliková mapa sdílející nabídky roušek od jednotlivců i velkovýrobců a poptávky po rouškách a souvisejících službách. Mapa je oficiálně doporučovaná MZČR. Projekt vytvořil tým expertních dobrovolníků z Česko.Digital za podpory českého startupu Mapotic.

Dáme roušky v číslech:

- Počet zobrazení stránek: 2,5 mil.
- Celková návštěvnost: 300 000 uživatelů
- Odhad vyrobených a nasdílených roušek: 600 000+
- Počet míst na mapě: téměř 3000
- Počet míst, kde lidé šili roušky: 1700
- Počet zapojených expertních dobrovolníků Česko.Digital: 130

Více o Dáme roušky na [www.damerousky.cz](https://www.damerousky.cz).

### Česko.Digital

Česko.Digital je komunita expertních dobrovolníků, kteří pro-bono pomáhají neziskovým organizacím, samosprávě i státu dělat Česko lepším místem k životu. Od svého založení v květnu 2019 sdružila organizace přes 2600 vývojářů, designérů, projektových a produktových manažerů a marketérů.

Více o Česko.Digital na [cesko.digital](https://cesko.digital/).

### Mapotic

Mapotic je český projekt. Výhodou řešení od Mapotic je možnost přizpůsobit klíčové parametry konkrétní mapy danému státu, jeho specifikům, zvláštnostem, kulturním vzorcům či legislativním podmínkám.
Registrovaní uživatelé webu tak mohou snadno do map přidávat nová místa, upravovat jejich
aktuální kapacitu, hodnotit je nebo editovat informace sem vložené.

Více o Mapotic na [mapotic.cz](https://www.mapotic.cz).
