---
title: Česko brzdí chybějící vize, jak na technologie. Snahy o efektivní
  používání digitálních technologií jsou roztříštěné, ukázal průzkum
  Česko.Digital
author: jindrich.oukropec
cover: https://data.cesko.digital/img/pruzkum_header.png
date: 2023-03-21-09-20
slug: Cesko-brzdi-chybejici-vize-jak-na-technologie-ukazal-pruzkum-Cesko-Digital
description: "Komunita Česko.Digital provedla průzkum mezi klíčovými aktéry
  české společnosti v otázce digitálních technologií. Jedná se o vůbec první
  takový průzkum, který přináší detailní pohled na jejich postoje. Výsledky
  naznačují, že i když česká společnost ví, jak využít technologie ve prospěch
  občanů, brzdí ji absence jednotné vize. Snahy o využití technologií pro
  jednodušší život a styk občanů se státem jsou roztříštěné a nekoordinované. "
lang: cs
---
Kmenový tým komunity Česko.Digital zrealizoval několikaměsíční kvalitativní průzkum. V něm se ptal vědců, politiků, novinářů, firem a zástupců státního i neziskového sektoru: „V polostrukturovaných rozhovorech jsme se ptali šéfů IT v daných organizacích, poradců pro digitalizaci, novinářů, kteří píší o technologiích, vědců, kteří se tématem zabývají, a dalších, kteří mohou ze své pozice ovlivnit přístup k využívání technologií obecně,“ vysvětluje Jindřich Oukropec, spoluautor výzkumu. Respondenti a respondentky se v průzkumu vyjadřovali ke sdílené vizi, která má být **zásadním posunem ve strategickém uvažování o využívání digitálních technologií v** **České republice.** „Bez jasně definovaného a sdíleného směřování, například ve formě vize, se jen těžko něco změní,“ doplňuje Oukropec.

Naprostá většina z 41 dotázaných uvádí, že **sdílená vize spíše chybí**. V odpovědích se například objevilo, že existující dokumenty, které upravují využití digitálních technologií na úrovni státu, jsou **nesrozumitelné, nepřehledné, nekvalitní nebo se špatně implementují**. Zaznělo také, že státní zakázky, které se týkají technologií, jsou **předražené** a **málo myslí na koncového uživatele**, tedy občana.

Na otázku, co bychom mohli považovat za dobrý příklad zavedení technologie, respondenti opakovaně uvedli BankID (8×), Portál občana (8×), datové schránky (7×, ač s výhradami a někdy ve spojení s BankID), eRecept (5×)  a Lítačku (5×).

 „Po třech letech fungování Česko.Digital jsme si uvědomili, že bychom rádi nejen pomáhali s konkrétními projekty jako doposud, ale celkově ještě více přispěli k pozitivní změně v oblasti využívání digitálních technologií. Proto jsme prošli školením tzv. systémové změny, na základě kterého jsme měli potřebu zmapovat, jak k technologiím přistupují klíčoví aktéři české společnosti,“ vysvětluje ředitelka Česko.Digital Eva Pavlíková.

Průzkum potvrdil hypotézu Česko.Digital, podle které sdílená vize chybí. Komunita nyní přichází s vlastní formulací: „Veřejná sféra umí využívat potenciál technologií k řešení celospolečenských problémů, a zlepšuje tak podmínky pro život lidí v České republice.“ Cíl Česko.Digital je tuto vizi prosadit, uvést ji v život a naplňovat. Organizace se rovněž zaměří na postoj Čechů k technologiím – ten kvůli nízké důvěře i digitální gramotnosti může fungovat jako bariéra, která brání využívání technologií v praxi.

Míru zapojení digitálních technologií do fungování státu měří v EU tzv. [index DESI](https://digital-strategy.ec.europa.eu/cs/policies/desi). V něm se ČR umisťuje pravidelně na konci. V roce 2022 skončila ČR na 20. místě z 27 zemí EU. Úspěšnou digitální transformaci České republiky si za úkol vzala nově vzniklá [Digitální agentura](https://digitalizace.gov.cz/) (DIA).

**Česko.Digital funguje jako komunita expertních dobrovolníků**, kteří ve volném čase pomáhají státnímu a neziskovému sektoru s využitím technologií. Během prvních tří let oslovily projekty [komunity 4 000 000 lidí](https://drive.google.com/file/d/1uwqL3xsfaSbje-dPK8wyfAAKFrWL_dc2/view). Česko.Digital sehrálo klíčovou roli během pandemie, kdy se zapojilo do projektů Dáme roušky a Covid portál, a po vypuknutí války na Ukrajině se účastnilo projektu Stojíme za Ukrajinou. Více o komunitě najdete na [](https://cesko.digital/) [www.cesko.digital](https://cesko.digital/).

![](https://data.cesko.digital/img/graftz.png "Graf odpovědí respondentů na otázku, zda v ČR existuje sdílená vize užití digitálních technologií")

*Graf odpovědí respondentů na otázku, zda v ČR existuje sdílená vize užití digitálních technologií.*

Zde je odkaz **[celý průzkum v pdf](https://drive.google.com/file/d/1BLLChViCvNAS0Q9Kptz6Fi5pdUyJCUOM)**

**I na této zprávě pracovali dobrovolnice, kterým moc děkujeme:**

*Olga Zörnerová, Kateřina Krestová, Barbora Berková*