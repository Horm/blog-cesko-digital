---
title: "Spouští se Volební kalkulačka 2022. Pomůže s orientací v programech
  stran a kandidátů "
author: lucie.hrdinova
cover: https://data.cesko.digital/web/projects/volebni-kalkulacka/cover.jpg
date: 2022-09-14-01-03
slug: spousti-se-volebni-kalkulacka-2022-opet-pomuze-s-orientaci-v-programech-stran
description: Češi mají opět možnost díky volební kalkulačce načerpat důvěryhodné
  informace a podklady pro rozhodnutí, koho volit. Jelikož se letos ve dnech 23.
  a 24. září 2022 konají jak senátní volby, tak komunální volby, i volební
  kalkulačky jsou dvě.
lang: cs
---
„*Cílem volebních kalkulaček je zlepšit orientaci v programech stran, porovnat postoje jednotlivců s postoji politických stran a kandidátů, a snížit tak před volbami informační bariéru*,“ říká její zakladatel Mgr. Michal Škop, PhD. Obě volební kalkulačky 2022 jsou navíc oproti předchozím letům výrazně vylepšené. A to díky civic-tech organizaci Česko.Digital a práci desítek expertních dobrovolníků z jejich komunity. 

Jednoduché internetové rozhraní, díky kterému **během 10 minut zjistíte**, jak moc (ne)souzníte s postoji a programy subjektů, které kandidují v komunálních volbách. To je ve zkratce [Volební kalkulačka 2022](https://www.volebnikalkulacka.cz/). U komunálních voleb pokrývá všechny města nad 30 000 obyvatel, celkem tedy 35 městn a u senátních voleb třetinu obvodů.

![](https://data.cesko.digital/web/projects/volebni-kalkulacka_cesko-digital.png)

Jde o další z řady více než 30 volebních kalkulaček, které od roku 2006 vyvíjí a provozuje spolek KohoVolit.eu. „*Připravovali jsme volební kalkulačky pro všechny druhy voleb – evropské, prezidentské, parlamentní, regionální i komunální*,“ říká jeden ze zakládajících členů spolku Mgr. Michal Škop, PhD.. „*Vůbec nejúspěšnější byla kalkulačka pro první kolo prezidentských voleb v roce 2018. Využilo ji více než 1,25 milionu voličů*.“ 

Projekt, který původně vznikl po nocích na vysokoškolských kolejích, se během let vyvíjel a proměňoval. „*Volební kalkulačka ale vždycky trochu trpěla tím, že jsme většinu práce dělali sami. A to se přes veškerou snahu nedá srovnat s prací profesionálních programátorů a designérů*,“ říká Michal Škop. „*A tak přišel čas na novou fázi, spolupráci s externisty a dobrovolníky z Česko.Digital*.“

Česko.Digital vybralo Volební kalkulačku 2022 do svého akcelerátoru, a propojilo ji tak s desítkami dobrovolníků. „*Při výběru jsme zohlednili to, že kalkulačka je projekt, který má smysl i v dalších letech, bude znovupoužitelná pro další volby, umožňuje vytvářet speciální verze například pro volby na Slovensku nebo v Maďarsku*,“ říká Gabriela Chladilová, support projektu z kmenového týmu Česko.Digital. „*Osobně vnímám volební kalkulačku jako důležitý nástroj. Voliči si mohou ověřit, kdo opravdu reprezentuje jejich zájmy nebo do jaké míry se jejich zájmy shodují se stranami a kandidáty, které chtějí volit*.“   

Na technickém rozvoji volební kalkulačky se podílelo několik desítek dobrovolníků z řad UX specialistů, programátorů, technických koordinátorů, ale i z oblasti marketingu a propagace, kteří prací na projektu strávili stovky hodin. „*Kalkulačka mi přijde pro společnost podstatná a mým úkolem bylo ji trochu ‚depunkovat‘, vdechnout jí vlastní brand a podpořit její důvěryhodnost*,“ říká jedna z designérek-dobrovolnic, Klára Scholleová.

Volební kalkulačky 2022 jsou od 12. 09.2022 k dispozici na webové stránce [Volebnikalkulacka.cz](https://www.volebnikalkulacka.cz/).