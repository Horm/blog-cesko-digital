---
title: Digitálně ohrožených nebo vyloučených Čechů jsou 3 miliony.  Pomoci má
  nová webová příručka Pomáháme.Digital
author: martina.habova
cover: https://assets.cesko.digital/bf533ccc.png
date: 2024-06-18-11-50
slug: tz-nova-webova-prirucka-pomahame-digital
description: "Praha, 18. června 2024: Praktické návody, jak na digitální služby
  a nástroje státu, přináší nová internetová příručka Pomáháme.Digital.
  Sestavili ji odborníci z organizace Česko.Digital ve spolupráci se zaměstnanci
  v sociální oblasti a dobrovolníky. Cílem je pomoci až 3 000 000(1,2) obyvatel
  Česka, kteří jsou digitálně ohrožení nebo vyloučení, což může mít negativní
  dopad na jejich životy. S digitálními technologiemi bojují především senioři,
  ale i dospělí nebo děti do 18 let žijící ve ztížených sociálních a
  ekonomických podmínkách."
lang: cs
---
Příručka Pomáháme.Digital přináší praktické a srozumitelné návody určené zejména pracujícím v neziskových organizacích v sociální oblasti i lidem v pomáhajících profesích. Příručka by jim měla pomoci předávat chybějící digitální dovednosti jejich klientům. Digitální kompetence vysvětluje s důrazem na praxi a bez složitých odborných a anglických výrazů. Například radí, jak místo cesty na úřad žádat o dávky online, jak vybrat vhodnou elektronickou identitu nebo jak využít WhatsApp v komunikaci s klienty. Další návody budou postupně přibývat. Autoři projektu doufají, že ohrožení lidé se s nově nabytým digitálním know-how zvládnou lépe i bezpečněji orientovat v online světě a jeho nástrojích.

*„Digitální vyloučení úzce souvisí s tím socioekonomickým. Tyto skupiny obyvatel – od dětí po seniory – své životní situace často řeší se sociálními pracovníky. Uvědomili jsme si, že jsou to právě oni, kdo mohou zlepšovat digitální kompetence svých klientů. Díky spolupráci se sociálními službami jsme popsali potřeby, návyky i úroveň digitálních kompetencí jejich klientů a zároveň přišli na to, že sociální pracovníci často sami zápasí s digitálními dovednostmi. Pokud jim pomůžeme, naučí se efektivněji využívat např. online služby státu při pomoci svým klientům a částečně to mohou naučit i je,“* říká Lujza Kotryová z Česko.Digital, Service Designer projektu Digitální inkluze, v rámci kterého webová příručka Pomáháme.Digital vznikla.

Pro zajištění efektivního využití příručky v praxi vytváří Česko.Digital síť ambasadorů a ambasadorek z řad zaměstnaných v sociálních službách. Ti budou dále školit své kolegy a kolegyně, jak příručku využívat ve své práci a současně zvyšovat povědomí o problematice digitálního ohrožení a vyloučení u klientů sociálních služeb. Organizace chce pomocí webové příručky do konce roku 2024 pozitivně ovlivnit na 5 000 pracujících v sociálních službách a jejich klientů. 

Celý projekt Digitální inkluze také v květnu výrazně zabodoval v kategorii Digital Upskilling @ Work v soutěži Evropské komise The European Digital Skills Awards 2024. Zatím se probojoval mezi 5

nejlepších z 65 „konkurentů“ napříč Evropou. O absolutních vítězích se rozhodne v červenci.

Příručka je dostupná na adrese www.pomahame.digital. Projekt vznikl díky finanční podpoře Google.org.

#### Kontakt pro média

Martina Habová, [martina@cesko.digital](mailto:martina@cesko.digital), [720 363 481](tel:+420720363481)

#### O Česko.Digital

Organizace vznikla jako komunita expertních dobrovolníků, kteří ve svém volném čase pomáhají státu a neziskovým organizacím. Během 5 let nadchli už 6 500 členů a jsou tak největší civic-tech organizací v Evropě. Cílem Česko.Digital je moderní Česko, které plně využívá potenciál technologií a zlepšuje tak životy lidí. Více o organizaci najdete na [www.cesko.digital](http://www.cesko.digital/). 

##### Poznámky

1: Výzkum PAQ Research (Digitální Inkluze: Mapování digitálního vyloučení v Česku), 2023,\
<https://drive.google.com/file/d/1IPIyFXYvnc5wrQyNv75HTiM6hf01fnTQ/view>2: Výzkum Česko.Digital, 2023, [https://inkluze.cesko.digital](https://inkluze.cesko.digital/)