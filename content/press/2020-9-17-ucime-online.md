---
title: 'Druhá vlna uzavírání škol? Česko.Digital pomáhá školám připravit se na případnou distanční výuku'
author: zoul
date: 2020-09-22-11-00
slug: tz-ucime-online
lang: cs
description: 'Pomoc se zpřístupněním online výuky na 441 školách, 31 inspirativních webinářů, sbírka počítačů pro nejohroženější děti, technologická mapa škol – to jsou výsledky práce komunity expertních dobrovolníků Česko.Digital. Ti ve svém projektu Učíme online (Ucimeonline.cz) od března 2020 pomáhají školám rozjet distanční vzdělávání. Dobrovolníci v projektu stále pokračují a vyzývají ředitele škol, aby se zaváděním online výuky neotáleli.'
cover: 'https://firebasestorage.googleapis.com/v0/b/blog-cesko-digital.appspot.com/o/2020%2Ftz_ucime_online.png?alt=media&token=cf2660a6-5b45-44d8-be3b-80b320edff3a'
---

Dobrovolníci z Česko.Digital v těchto dnech aktivně oslovují vybrané školy a nabízejí ředitelům zdarma svou pomoc. „Budeme rádi, když školy zůstanou otevřené. Současná situace ale ukazuje, že k druhé vlně uzavírání škol už pozvolna dochází. Chceme, aby školy byly na tuto situaci lépe připravené. Jaké to je řešit zprovozňování online výuky ve spěchu, si řada škol na jaře zažila a my nechceme, aby se tato situace opakovala,“ uvádí Eva Pavlíková z Česko.Digital.

„Z telefonických rozhovorů s řediteli škol vyplývá, že i když řada škol má online výuku zavedenou a vyřešenou, stále je v Česku množství škol, které ji zatím nevyřešily nebo se jí zabývají až nyní,“ dodává Eva Pavlíková.

## Připravenost škol na online výuku? Odpověď dá technologická mapa škol

Dobrovolníci ve spolupráci s Českou školní inspekcí v létě zpracovali první verzi technologické mapy základních a středních škol, kterou nadále vylepšují. Mapa popisuje technologickou připravenost škol za období prvního pololetí a slouží k přesnějšímu a rychlejšímu zacílení technické podpory v distančním vzdělávání. „Z mapy nám vyplynulo, že online platformu pro výuku mělo k dispozici 30 % škol, bez platformy bylo minimálně 40–⁠45 % škol a zbytek škol v České republice používal minoritní technologie, které řeší např. jen komunikaci. To se nám nyní potvrzuje i při obvolávání škol. Pro naši pomoc tak vidíme velký prostor,“ vysvětluje Eva Pavlíková.

## Zprovozňujeme online výuku, pomáháme i učitelům

Klíčovým cílem projektu je i nadále zajistit školám maximální IT podporu a pomoci jim se zabezpečením kompletního technického zázemí pro pedagogy. Ti poté vedou online výuku prostřednictvím technologií, které si škola sama vybrala. K dnešnímu dni se přes Učíme online na Česko.Digital kvůli zprovoznění IT technologií obrátilo už 441 škol. O pomoc si ředitelé požádají snadno. Svou školu přihlásí pomocí jednoduchého dotazníku na [www.ucimeonline.cz](https://www.ucimeonline.cz). Do pár dní se jim ozve expertní dobrovolník a individuálně s nimi probere technické detaily a jejich specifickou potřebu. Cílem je podpořit a zaškolit celou sborovnu.

„Zapojení do projektu Učíme online bylo pro naši školu velkým přínosem a těží z něho všichni naši pedagogičtí pracovníci. Překvapilo mě, jak byl celý proces jednoduchý. Vyplnila jsem dotazník a krátce nato už jsme s dobrovolníky z Česko.Digital ladili časy a termíny webináře. Nesmírně nám to pomohlo,“ uvádí PhDr. Bc. Gabriela Hrušková, ředitelka Základní školy TGM ve Štětí.

Ředitelé mají také pro své učitele k dispozici záznamy webinářů Učíme nanečisto, ve kterých učitelé-dobrovolníci přinášejí svým kolegům inspiraci, jak na výuku online, tipy na zajímavé technologie a návody, jak je v hodinách využívat. Přes 30 webinářu je na [www.ucimeonline.cz](https://www.ucimeonline.cz) volně ke stažení. Na přípravě dalších návodů a inspirativních videí  dobrovolníci aktuálně pracují. A to jak pro učitele, kteří se chtějí ve znalosti zdokonalovat, tak pro učitele, kteří s distanční výukou teprve začínají.

## Počítače pro potřebné rodiny

Dobrovolníci kromě zprovozňování online výuky a webinářů založili také sbírku počítačů pro děti z potřebných rodin. „Celkově máme přislíbeno 1883 počítačů do sbírky, z nichž 984 již má své majitele. S předáváním nám skvěle pomáhá řada neziskových organizací, ale i školy samotné,“ přibližuje Eva Pavlíková.

## Rychlá pomoc nestačí, potřeba jsou systémové změny

„Jednorázová pomoc je v současné situaci nezbytná, snažíme se ale věnovat pozornost i podpoře systémových změn ve vzdělávání. Ve spolupráci s MŠMT expertní dobrovolníci spolupracují na vzniku jednotného komunitního portálu o vzdělávání pro všechny Edu.cz, pomáhají s průzkumy, návrhem technického řešení nebo se zprovozněním.“ doplňuje Eva Pavlíková. „Je to sice běh na dlouhou trať, ale věříme, že se nám z online výuky podaří udělat platnou a užitečnou součást našeho vzdělávání,“ dodává Eva Pavlíková.

---

### Učíme online

Projekt Učíme online je aktivitou neziskové organizace Česko.Digital ve spolupráci s American Academy, komunitou GUG.cz, GEG ČR a Google ČR, Microsoft ČR, Microsoft Studentské trenérské centrum, komunitou Microsoft Innovative Educator Experts. Více o Učíme online na [www.ucimeonline.cz](https://www.ucimeonline.cz).

### Česko.Digital

Česko.Digital je komunita IT profesionálů, kteří pro-bono pomáhají neziskovým organizacím, samosprávě i státu dělat Česko lepším místem k životu. Od svého založení v květnu 2019 sdružila přes 2400 vývojářů, designérů, projektových a produktových manažerů a marketérů. Více o Česko.Digital na [www.cesko.digital](https://cesko.digital).

### Nadace České spořitelny

V květnu 2020 udělila Nadace České spořitelny projektu Učíme online finanční příspěvek s cílem podpořit distanční vzdělávání ve školách se zaměřením na ohrožené děti. Finanční příspěvek umožnil Česko.Digital vytvoření rozšířeného týmu pro Učíme Online. Děkujeme Nadaci České spořitelny za její finanční podporu. Více o  Nadaci České spořitelny na [www.nadacecs.cz](https://www.nadacecs.cz).

---

Radka Horáková, CMO, Česko.Digital\
radka@cesko.digital, 734 420 216
