---
title: 'Česko.Digital rozšiřuje své služby i celospolečenský dopad. Spolu s Nadací OSF spouští inkubátor'
author: marketaz
date: 2021-1-11-13-00
lang: cs
slug: tz-inkubator
description: ' Komunita expertních dobrovolníků Česko.Digital spouští ve spolupráci s Nadací OSF vlastní inkubátor veřejně prospěšných neziskových projektů, do kterého se mohou přihlásit jednotlivci i organizace. Reaguje tak na aktuální náročnou situaci, kdy vzniká spousta nápadů na digitální řešení společenských problémů, které ale nemají jasné zadání a nejsou připraveny na realizaci nebo jim chybí odborné vedení. To jim v rámci inkubátoru pomohou zajistit právě expertní dobrovolníci z Česko.Digital. Potřeby a náměty přicházející z občanského sektoru kontinuálně mapuje Nadace OSF, která je odborným garantem inkubátoru.'
cover: https://data.cesko.digital/img/7f3270ab.png
---

Komunita dobrovolníků Česko.Digital sdružuje k dnešnímu dni přes 3600 expertů a od svého založení úspěšně realizovala celou řadu projektů. *„Máme úžasnou komunitu online profesionálů, kteří rádi pomůžou s nastartováním dalších prospěšných projektů. Pokud takový máte, přihlaste jej do inkubátoru,“* říká Radka Horáková, spoluzakladatelka Česko.Digital.

Inkubační program pomůže projekt kompletně připravit na kvalitní technologickou realizaci. Expertní dobrovolníci navrhovaný projekt provedou všemi kroky metodiky tzv. lean canvasu - od definování problému, který projekt řeší, návrhu řešení, přes specifikaci cílových skupin. Délka inkubace bude závislá na náročnosti a urgentnosti projektu a trvá maximálně 2 měsíce. *„Programem budou provádět dobrovolníci - seniorní experti. Vybrané projekty, které provedeme inkubačním programem, budeme v rámci komunity Česko.Digital rovnou realizovat, ostatním pomůžeme najít vhodného partnera, který jim s realizací pomůže, nebo se tvůrci budou moci s připraveným projektem pustit do realizace sami,“* doplňuje Radka Horáková.

Nápady na digitální řešení společenských problémů mohou přicházet od organizací i jednotlivců. Odborným garantem inkubátoru pro vztahy s neziskovým sektorem je Nadace OSF, organizace, která občanskou společnost a neziskové organizace podporuje už téměř třicet let, a otevírání dat a digitalizaci se věnuje od roku 2012. Jedním z cílů nadace je vybudovat podpůrnou síť pro zástupce občanské společnosti, kteří mají zájem využít možnosti digitalizace při své práci. Cílená a systematická podpora v této oblasti v České republice zatím chybí. Partnerství Nadace OSF a Česko.Digital je přirozeným spojením expertní IT skupiny s přesahem do nezisku a neziskového subjektu s přesahem do IT.

*„Když jsme před pár lety uvažovali nad tím, jak zapojit dobrovolníky z IT komunity a využít jejich znalosti a zkušenosti pro veřejně prospěšné projekty, pro jejich technologická řešení, měli jsme to štěstí potkat se s Jakubem Nešetřilem. Tomu se nápad líbil natolik, že založil iniciativu Česko.Digital. Jsem moc rád, že se nám společně podařilo nadesignovat inkubační proces, v jehož rámci mapujeme dobré nápady neziskového sektoru, kterým by slušelo digitální zpracování,“* říká Robert Basch, ředitel Nadace OSF.

Komunita inkubační program od léta testovala, od ledna jej spouští naostro. *„Od července nás oslovilo 60 projektů a právě na nich jsme inkubační služby testovali. Řadě z nich jsme pomohli jak formou konzultací, tak jednorázovou technologickou výpomocí, 3 projekty prošly kompletním pilotním během inkubátoru a jsou dnes připravené na realizaci,“* uvádí Romana Pokorná, koordinátorka příchozích projektů Česko.Digital. Projekty, které prošly pilotním během inkubátoru Česko.Digital jsou:

- Inovace zpravodajského storytellingu
- ZačniUČIT.cz
- Moje česká škola

Do technologické realizace prvních dvou projektů se komunita Česko.Digital pustila ihned po inkubaci. *„V projektu Inovace zpravodajského storytellingu dobrovolníci vytvářejí ve spolupráci s Nadačním fondem nezávislé žurnalistiky technologické řešení, které pomůže českým redakcím zvýšit čtenost zpravodajství. V projektu [ZačniUČIT.cz](https://zacniucit.cz/) připravujeme expertní systém pro profesionály z praxe, kteří mají zájem začít učit. Tento systém jim pomůže snadno se zorientovat v tom, jaké vzdělání je nutné si doplnit a jak. Projekt tak podporuje tolik potřebné zapojení profesionálů do českého školství,“* doplňuje Romana Pokorná.

Třetí projekt - Moje česká škola, se pak zaměřuje na české krajany žijící v zahraničí a během inkubace byl připraven natolik, že jej dnes jeho tvůrci realizují vlastními silami. Na adrese [www.mojeceskaskola.cz](http://www.mojeceskaskola.cz) budují portál, kde krajané a učitelé dětí krajanů najdou přehledně materiály, které jim pomohou učit děti česky a udržovat kontakt s českou kulturou a národní identitou.

Přihlášku do inkubačního programu Česko.Digital naleznou zájemci [zde](https://docs.google.com/forms/d/e/1FAIpQLScxOjG29DI92BepAOTgUqiK_05uOxCWFM3D1uAi4wRdamo4LQ/viewform). Více informací k inkubačnímu programu najdete na stránce [zde](https://wiki.cesko.digital/pages/viewpage.action?pageId=1579036).

---

### Kontakt pro média:
Radka Horáková, CMO, Česko.Digital: <radka@cesko.digital>, 734 420 216

### Česko.Digital
Česko.Digital je komunita IT profesionálů, kteří pro-bono pomáhají neziskovým organizacím, samosprávě i státu dělat Česko lepším místem k životu. Od svého založení v květnu 2019 sdružila přes 3600 vývojářů, designérů, projektových a produktových manažerů a marketérů. Více o Česko.Digital na [www.cesko.digital](https://cesko.digital/). 

### Nadace OSF
Nadace OSF je česká nadace se skoro 30 letou historií. Jejím posláním je podpořit živou občanskou společnost a jejím prostřednictvím rozvíjet stát, kde mají všichni rovné šance a zapojují se do dění ve svém okolí. Nadace otevírá citlivá a opomíjená témata a společně s dárci hledá průkopníky, kteří taková témata budou rozvíjet dál. Digitalizaci a otevírání dat se věnuje od roku 2012. Více informací najdete na [www.osf.cz](http://osf.cz/).

