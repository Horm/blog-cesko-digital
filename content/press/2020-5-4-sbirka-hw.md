---
title: 'Rodinám, které jsou offline, se vzděláváním pomůže síť neziskových organizací, dobrovolníků a firem'
cover: https://data.cesko.digital/img/518c7ba7.jpg
author: zoul
date: 2020-05-4-13-00
slug: tz-sbirka-hw
lang: cs
description: 'V České republice je podle odhadů organizací Člověk v tísni a Nadace OSF kolem 4 000 dětí úplně offline. Další tisíce dětí a rodin nemají potřebné technické vybavení, aby zvládaly distanční výuku, ke které s vyhlášením nouzového stavu musely školy přistoupit. Právě organizace Člověk v tísni a Nadace OSF spolu s iniciativou Česko.Digital a Nadačním fondem Eduzměna se rozhodly situaci řešit a v současnosti koordinují distribuci nebo přímo distribuují počítače do rodin a zajišťují jim potřebnou konektivitu. Jejich práce už má první výsledky.'
---

V Česku se od vyhlášení nouzového stavu muselo 1,6 milionu žáků, studentů a 160 tisíc učitelů vypořádat s převedením výuky do online prostředí. Mnoha rodinám však chybí základní technika potřebná pro online vzdělávání. Nejohroženější jsou děti zasažené chudobou nebo sociálním vyloučením, děti matek samoživitelek, děti v náhradní rodinné péči, ale nejen ty. Chybí jim počítače, tablety a internetové připojení nemají často ani na mobilu, navíc jejich rodiny aktuálně řeší tíživé otázky (finanční, zdravotní, existenciální). Nemají prostředky ani know-how, jak se do online výuky zapojit.

„S uzavřením škol jsme okamžitě začali mapovat situaci našich klientů. Pochopitelně jsme zjistili, že řada dětí nemá doma buď žádné, nebo dostatečné vybavení k tomu, aby mohly komunikovat se školou a účastnit se online distanční výuky. Začali jsme proto hledat alternativní způsoby, jak je na dálku doučovat – po telefonu, WhatsAppu, Messengeru, jakkoli,“ říká Zuzana Ramajzlová, vedoucí vzdělávacích služeb z organizace Člověk v tísni, která rodinám v současnosti pomáhá také při získávání chybějícího technického vybavení.

Sbírku počítačů pro rodiny s dětmi začala organizovat skupina dobrovolníků z Česko.Digital v rámci projektu [Učíme online](http://www.ucimeonline.cz/). Iniciativa pomáhá školám převést výuku do online prostředí a učitelům a rodinám získat potřebnou techniku. Aktuálně je ve sbírce přes 1000 počítačů od 33 firem. Předáním počítače však podpora nekončí, cílem je budovat spolu s rodinami jejich digitální kompetence a ukázat jim dobrou praxi z ČR i ze zahraničí. Komunita čítá přes 2400 expertních dobrovolníků, z toho 400 se zajímá o téma digitalizace vzdělávání a školství.

„Každý v dnešní době pomáhá, jak může. Roušky šít neumím, ale zapojení široké sítě mých kontaktů z IT světa, dodavatelského i uživatelského, bylo to nejpřirozenější a nejefektivnější, co jsem mohla nabídnout. Všichni jsme měli potřebu nějak podpořit jedinečnou příležitost modernizovat české školství. A pomoc těm nejpotřebnějším, dětem, které by z online výuky byly vyloučeny kvůli chybějícímu vybavení, se stala misí naší sbírky,“ říká Dana Vaníčková, dobrovolnice z komunity Česko.Digital, koordinátorka Sbírky počítačů v rámci projektu Učíme online.

Distribuce počítačů a mapování potřeb pro distanční výuku probíhá ve spolupráci s partnery z neziskového sektoru. Např. organizace Člověk v tísni zapojila do distribuce počítačů a dalšího potřebného vybavení organizace, které dětem nabízejí vzdělávací služby. Konkrétně Diakonii ČCE (střediska Západní Čechy a Jablonec nad Nisou), Tady a teď, o.p.s., Salesiánské středisko mládeže – dům dětí a mládeže České Budějovice, Ponton, z.s. a Romodrom Slaný, o.p.s. Nadační fond Eduzměna se v rámci mapování potřeb obrátil na všechny školy na Kutnohorsku, aby získal data o tom, co vedení škol, učitele, děti i jejich rodiče nejvíce trápí. Nadace OSF spolupracuje při identifikaci překážek pro online vzdělávání s terénními pracovníky z nejrůznějších organizací, jež jsou schopni vytipovat potřebné děti, rodiny a také školy a současně jim zajistit další nezbytnou podporu. K projektu se jí navíc podařilo přitáhnout i jednoho z telefonních operátorů, který poskytne dětem internetové připojení.

„Věříme, že díky spolupráci všech těchto partnerů i navázané spolupráci se státní správou, se projektu Učíme online podaří kromě rozvoje online vzdělávání zajistit i větší podporu sociálně znevýhodněným a dalším ohroženým dětem a významně tak zmírnit negativní dopady, které na ně současná situace bude bezpochyby mít,“ říká Lucie Plešková z Nadace OSF.

Notebooky ze sbírky platformy Učíme online tak už mají díky štědrým firemním dárcům a síti neziskových organizací první majitele. Nadačnímu fondu Eduzměna se díky platformě podařilo do kutnohorských škol zajistit 66 notebooků pro děti, které v tuto chvíli nemají možnost zapojit se do online výuky. Prvních 22 počítačů vybavených datovými kartami a modemy věnovanými společností O2 již bylo předáno žákům ze Základní školy Kamenná stezka a Základní školy a Praktické školy v Kutné Hoře. Další budou distribuovány včetně datového připojení v následujících dnech.

„Podporu ocenily především početnější rodiny, ve kterých si některé z dětí musely pro účely dálkové výuky dosud vystačit např. jen s mobilním telefonem. Několik žáků z vyšších ročníků se na pracovníky školy v tomto ohledu dokonce obrátilo samo. Poskytnutá technika bezesporu výrazně usnadní práci nejen jim, ale také rodičům a učitelům,“ uvedla Andrea Melechová Ruthová, zástupkyně ředitele pověřená řízením ZŠ Kamenná stezka.

## Ke komu doputovaly první počítače

Jeden z notebooků předaných Nadačním fondem Eduzměna bude sloužit žákovi se zrakovým postižením. Pro něj, jeho rodiče i učitelku bylo do této doby velmi obtížné účastnit se výuky na dálku pouze prostřednictvím mobilního telefonu. Dle slov matky se velmi těší, až si bude moci sám projít doporučená cvičení z webu [skolakov.eu](https://skolakov.eu/) a podobně. Další z notebooků bude využívat žák, který se o pomoc přihlásil sám a který má v "běžném provozu" problémy s plněním svých povinností. O to větší radostí pro školu i jeho rodiče je tato do této doby těžko představitelná aktivita žáka, které si všichni cení a snaží se ji podporovat a rozvíjet.

Organizace Člověk v tísni darovala jeden z prvních notebooků spolu s datovým připojením do rodiny matky pěti nezletilých dětí. V rodině je pouze jeden mobilní telefon a to bez nabitého kreditu. V domácnosti není ani rádio, TV nebo počítač. Veškeré informace má rodina pouze díky kontaktu s pracovnicí Člověka v tísni. Počítač rodině zajistí přísun informací ohledně vývoje situace týkající se nákazy, děti mohou být opět v pravidelném styku se školou. Také kontakt s pracovnicí ČvT bude snazší, díky připojení k internetu se bude moci mimo jiné více věnovat dětem a pomoci jim s přípravou do školy.

---

### Učíme online

Projekt Učíme online je aktivitou neziskové organizace Česko.Digital ve spolupráci s American Academy, komunitou GUG.cz, GEG ČR a Google ČR, Microsoft ČR, Microsoft Studentské trenérské centrum, komunitou Microsoft Innovative Educator Experts.

[www.ucimeonline.cz](https://www.ucimeonline.cz)

### Česko.Digital

Česko.Digital je komunita IT profesionálů, kteří pro-bono pomáhají neziskovým organizacím, samosprávě i státu dělat Česko lepším místem k životu. Od svého založení v květnu 2019 sdružila přes 2400 vývojářů, designérů, projektových a produktových manažerů a marketérů.

[www.cesko.digital](https://cesko.digital/)

### Jakub Nešetřil

Jakub Nešetřil je zakladatel platformy Česko.Digital, softwarový expert, který vybudoval globální vývojářský startup Apiary. Apiary v roce 2017 koupil americký gigant Oracle, kde Nešetřil poté řídil vývoj produktů pro softwarové vývojáře jako viceprezident společnosti. V roce 2018 se vrátil zpět do České republiky, v květnu 2019 společnost Oracle opustil a oznámil založení platformy Česko.Digital.
