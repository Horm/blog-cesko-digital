---
title: 'Dobrovolníci z Česko.Digital jsou připraveni. Web MZČR ke COVID-19 zprovozněn během 24 hodin'
cover: https://data.cesko.digital/img/6a2c9d41.jpeg
author: zoul
date: 2020-03-13-13-00
slug: tz-koronaweb
lang: cs
description: 'Tým expertů z Česko.Digital pomohl v rekordním čase s webem Ministerstva zdravotnictví ČR pro veřejnost. Dále Česko.Digital spouští ve spolupráci s Google ČR a American Academy pomoc školám s online vzděláváním a komunita Česko.Digital je zároveň součástí aliance vedoucích českých IT firem, které chtějí státu pomoci zkrotit šíření koronaviru pomocí technologií.'
---

24 hodin. Právě tak dlouho trvalo týmu expertů Česko.Digital ve spolupráci s ministerstvem zdravotnictví zprovoznit informační web o koronaviru (koronavirus.mzcr.cz). „Za mě se jedná o ukázkový příklad dobré spolupráce státní správy s dobrovolníky a toho, jak může fungovat tým lidí na dálku,“ říká Jakub Nešetřil, zakladatel Česko.Digital – organizace, která dlouhodobě sdružuje největší českou komunitu IT dobrovolníků připravených pomoci veřejně prospěšným účelům. „Od prvního kontaktu s ministerstvem jsme měli velmi rychle k dispozici zadání a přes 90 IT profesionálů připravených pomoct. A během 24 hodin od sestavení akčního týmu byl web zprovozněný,“ doplňuje Nešetřil. Nyní Česko.Digital s ministerstvem pracuje na dalším zlepšování webu.

### Akční průběh domluvy mezi týmy Česko.Digital a MZČR

- Úterý 10. 3.
  - 11:33 Nabízíme MZČR pomoc Česko.Digital
  - 13:30 První kontakt s MZČR
  - 18:00 MZČR souhlasí s pomocí Česko.Digital
- Středa 11. 3.
  - 08:00 Úvodní telefonát s týmem MZČR, který na webu pracuje
  - 10:00 Společně specifikujeme potřeby
  - 10:20 Dolaďovací telefonát s týmem MZČR
  - 10:50 Navrhujeme rozdělit práci do několika fází
  - 11:00 Zpráva do komunity: Koho hledáme
  - 18:00 V diskuzním Slack kanálu 95 expertů
  - 19:00 Základní akční tým pohromadě
  - 19:10 Spolupráce týmů zahájena
- Čt 12. 3.
  - 17:30 Spuštěna první verze webu

Česko.Digital také reaguje na potřebu dodat českým dětem vzdělání po dobu uzavření škol. Vnímáme, že pro školy může být vysilující až nepředstavitelné zprovoznit výukový software Google Classroom, zaměřený na podporu vzdálené výuky. V návaznosti na web [Virtuální škola](https://virtualniskola.americanacademy.com/) shrnující návody proto organizujeme skupinu IT dobrovolníků z našich řad, kteří budou mít čas pomoci školám ve svém okolí s nasazením software pro vzdálenou výuku. Školy se můžou zaregistrovat [na této adrese](https://forms.gle/jMifKYZvQEaNM7nY9).

Za poslední dva dny se komunita Česko.Digital rozrostla o téměř dvě stovky nových dobrovolníků na aktuálních 1452 lidí. Jen ve veřejném chatovém kanálu projektu koronavirus na Slacku jsou téměř dvě stovky expertů a desítky námětů na další zlepšení.

Právě uřídit dvě stovky dobrovolníků a zajistit, aby se návrhy během krátké doby přetavily do konkrétních veřejně prospěšných výstupů, je jednou z hlavních kompetencí Česko.Digital. V posledních týdnech se pak organizace zaměřuje i na oblast řízení státních IT projektů, kde mohou expertní dobrovolníci díky svému know-how pomoci.
