---
title: "Spouští se Safezóna: Bezpečné místo pro mladé v tíživé situaci "
author: jindrich.oukropec
cover: https://cesko.digital/api/resize?src=/web/projects/strecha-dusevniho-zdravi/safezona-cover.jpg&width=1160
date: 2022-04-05-03-59
slug: spousti-se-safezona
description: Praha, 5. dubna 2022 - S nějakou formou duševních obtíží se setkalo
  každé páté dítě. Situace se prudce zhoršila během pandemie, kdy docházelo k
  přetížení krizových telefonických a chatových služeb. Nyní může pomoci
  Safezóna, kde mladí lidé najdou informace týkající se duševního zdraví,
  prevence psychických potíží a odkazy na příslušné organizace. A to hned a
  online.
lang: cs
---
Dobrovolníci z komunity Česko.Digital připravovali online prostor, kde by mladí lidé mohli najít včasnou pomoc při duševní nepohodě či složité životní situaci. [Safezóna](https://www.safezona.cz/) se má stát místem, které na internetu děti navštíví jako první, protože budou vědět, že zde najdou spolehlivé a odborné informace, které jim pomohou. Budou se tak moci lépe ve svém problému zorientovat a v případě potřeby si rychleji říct o kvalifikovanou pomoc.

Safezóna se věnuje problémům, které mohou být pro děti a dospívající ve věku 12–16 let palčivé a citlivé. Zatím je dokončených 5 témat: **Trápí mě známky ve škole**, **Doma mi ubližují**, **Šikana**, **Jsem pořád online** a **Je mi často smutno**. V budoucnu Safezóna zastřeší celkově [15 témat duševního zdraví](https://www.safezona.cz/rozcestnik).

Na obsahu, grafice i atraktivní online prezentaci pracoval tým odborníků – především psychologové a další expertní dobrovolníci. Vladimíra Osadníková, Product owner za Safezónu v Česko.Digital vysvětluje: *„Ke každému tématu se nám podařilo najít odborného garanta, tedy partnerskou organizaci, která se konkrétnímu tématu věnuje. To přispívá ke kvalitnímu obsahu, který cílí tam, kde je potřeba. Je skvělé, že se tolik odborníků chce podílet na kvalitním obsahu s tak významným přesahem. Velké díky patří také celému týmu Safezóny a expertním dobrovolníkům z komunity Česko.Digital, kteří pomáhali nejen se zpracováním textů do podoby, která je nyní dostupná na webu, ale také s dalšími klíčovými aktivitami."*

Jednou ze zapojeným partnerských organizací je také organizace 3pe věnující se problematice poruch příjmu potravy. Její CEO Lada Brůnová říká: *„Za poslední dekádu se v Česku počet dospívajících se zkušeností s poruchou příjmu potravy zvýšil o 89 %. Setrvale přibývá i nemocných v mladším věku, výjimkou nejsou ani děti mladší 10 let. Ve 3pe vnímáme jako klíčové o problému mluvit, a zvýšit tím šanci na rychlé uzdravení. V rámci Safezóny jsme se zaměřili na situace, které mohou být pro dospívajícího člověka velmi náročné. Dáváme je do širšího kontextu a snažíme se studentům pomoci se zorientovat ve složitém světě plném nerealistických ideálů krásy, ve kterém může být navázání laskavého vztahu k vlastnímu tělu těžkým úkolem.“*

Reakce mladých lidí jsou k projektu velice pozitivní. Safezóna se dětem líbí a dokáží si představit, že by jim v tíživé situaci mohla pomoci. *„Myslím, že je super, že něco takového tady je. Když jsem si procházela anorexií, moc takových stránek nebylo, což je škoda,”* řekla jedna z holek ve věku 14. let při testování platformy.

Projekt Safezóna se stále vyvíjí. Do konce června dojde k dokončení dalších 2–3 vybraných témat a poté Česko.Digital předá Safezónu do rukou vybrané organizace. Česko.Digital už v tuto chvíli hledá vhodného zájemce, který platformu převezme pod svá křídla a bude o ni dále pečovat tak, aby sloužila svému hlavnímu účelu – pomoci dětem v tíživých situacích.

Partnery 5 dokončených témat jsou Replug me, Centrum Locika, Nevypusť duši, 3pe, Cesta z krize, kteří jsou zároveň i odbornými garanty vytvořeného obsahu. Pracovní listy s praktickými úkoly a tipy připravil skvělý tandem holek Značka Kačka. S marketingem a PR aktivitami nám pomáhají [online marketingová agentura H1.cz](https://www.h1.cz/), [Infocentrum moderní školy Ámos Vision](https://amosvision.cz/cz), tematická videa vznikají ve spolupráci  s [Czech Video Center](https://www.cncenter.cz/), provozovatelem internetové televize Mall.tv, která má na kontě mezinárodní cenu Emmy i Českého lva za osmidílný thriller #martyisdead upozorňující na problematiku kyberšikany.

**Všem jmenovaným i nejmenovaným patří náš obrovský dík!**

Vedle Česko.Digital podpořila projekt Safezóny také nadace [Bakala Foundation](https://www.bakalafoundation.org/), která se dlouhodobě věnuje podpoře rozvoje a vzdělávání mladých lidí.

<br>

#### **Kontakt**

Vladimíra Osadníková, Product Owner

[vladimira.osadnikova@cesko.digital](<vladimira.osadnikova@cesko.digital>)

+420 728 424 835

<br>

#### Odkazy na obrázky

[Safezóna domek](https://drive.google.com/file/d/1ULXsQdqW--clIJD9wq-5tzFwyymi5qTM/view?usp=sharing)

[Safezóna mobil](https://drive.google.com/file/d/1yxLqw_JLvWEovHnfD_aPeQ5DcyAIE1rp/view?usp=sharing)