---
title: Český projekt Digitální inkluze vyhrál soutěž Evropské komise
author: jakub.holzer
cover: https://assets.cesko.digital/e8f9758b.jpg
date: 2024-07-15-10-32
slug: tz-cesky-projekt-digitalni-inkluze-vyhral-soutez-evropske-komise
description: "Praha, 11. července 2024 První místo vybojoval tým organizace
  Česko.Digital v mezinárodní soutěži The European Digital Skills Awards 2024.
  Porotu zaujal svým projektem, který zvyšuje digitální kompetence sociálních
  pracovníků a pracovnic a jejich klientů. "
lang: cs
---
Pomoc digitálně vyloučeným a ohroženým, kteří tvoří téměř třetinu českých obyvatel. To je cílem projektu Digitální inkluze neziskové organizace Česko.Digital, který 4. července zvítězil v soutěži Evropské komise The European Digital Skills Awards 20241. Ve své kategorii Digital Upskilling @ Work (Zvyšování digitálních dovedností v práci) získal nejvíce bodů ze 65 zúčastněných týmů z celé Evropy. Soutěž je iniciativou Evropské komise a oceňuje mimořádné projekty podporující digitální kompetence napříč EU.

*„Je to cena pro všechny, kteří se na projektu podíleli a podílí – což je zatím přes 30 organizací a 80 dobrovolníků a dobrovolnic. Komise ocenila, že jsme se zaměřili na sociální pracovníky jako zprostředkovatele digitálních dovedností a také vyzdvihla to, jak své výsledky dokumentujeme na webu. Dobrá praxe se tak může šířit dál,“* říká Lujza Kotryová z Česko.Digital, Service Designer projektu Digitální inkluze, v rámci kterého webová příručka Pomáháme.Digital vznikla.

Součástí projektu Digitální inkluze je i online příručka Pomáháme.Digital (<https://pomahame.digital>), která radí neziskovým organizacím v sociální oblasti, jak předávat důležité digitální kompetence svým klientům. Právě socioekonomicky znevýhodnění lidé jsou velmi často i digitálně ohrožení či vyloučení, což může mít negativní dopady na jejich život. Příručka Pomáháme.Digital tak obsahuje srozumitelné návody, jak na digitální služby a nástroje státu a vychází přitom z přímé praxe lidí ze sociálních služeb, díky jejichž pomoci také vznikla. Například radí, jak vyřídit dávky online, jak na elektronickou identitu nebo jak využít WhatsApp v komunikaci s klienty.

Do finále soutěže v jiné kategorii se dostala i další česká organizace Czechitas. Všechny vítězné projekty si můžete prohlédnout na [stránkách soutěže](https://digital-skills-jobs.europa.eu/en/latest/news/who-are-winners-european-digital-skills-awards-2024).

**Kontakt pro média**

Martina Habová, [martina@cesko.digital](mailto:martina@cesko.digital), [720 363 481](tel:+420720363481)

**O Česko.Digital**

Organizace vznikla jako komunita expertních dobrovolníků, kteří ve svém volném čase pomáhají státu a neziskovým organizacím. Během 5 let nadchli už 6 500 členů a jsou tak největší civic-tech organizací v Evropě. Cílem Česko.Digital je moderní Česko, které plně využívá potenciál technologií a zlepšuje tak životy lidí. Více o organizaci najdete na [www.cesko.digital](http://www.cesko.digital/). 

**Poznámky:**

1﻿. <https://digital-skills-jobs.europa.eu/en/latest/news/who-are-winners-european-digital-skills-awards-2024>