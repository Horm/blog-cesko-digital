# Chcete začít učit? Interaktivní průvodce přehledně ukáže, jaké si musíte doplnit vzdělání

**V České republice jsou desítky tisíc lidí, kteří chtějí učit. Ti ale naráží na složitý výběr pedagogické kvalifikace, kterou by si měli doplnit. Proto tým Začni učit! spolu s programátorkami a programátory z Česko.Digital vyvinul první verzi interaktivního průvodce, který na míru poradí, jak si potřebné vzdělání doplnit. Vyzkoušet si ho a pomoci s jeho dalším vývojem může kdokoliv na stránkách www.zacniucit.cz**

„Lidé mají představu, že **pokud budou chtít učit, jednoduše si doplní pedagogické minimum. Celé je to ale složitější**,“ začíná vysvětlovat Jana Fryzelková z projektu Začni učit!, proč se s týmem pustili do vývoje interaktivního průvodce, který radí s výběrem pedagogické kvalifikace. „Záleží na tom, co máte vystudováno, kde a co chcete učit – jedno univerzální „pedagogické minimum“ totiž neexistuje. **Zájemci o učitelství tak naráží na džungli paragrafů, které stanovují kvalifikaci. Právě proto jsme jim chtěli pomoct.“**

Tým kolem Začni učit! už dříve vytvořil přehledný rozcestník, který pomáhal právě s doplněním kvalifikace. Poté se ale objevila možnost shrnout tyto znalosti do intuitivního, jednoduchého průvodce. Pomoc totiž nabídla organizace **Česko.Digital**, která sdružuje dobrovolníky z řad programátorů, designérů a dalších expertů. Po společné práci na portálu Začni učit! se na něm nyní objeví právě i testovací verze interaktivního průvodce. 

Interaktivního průvodce funguje tak, že do něj uživatel*ka zadá své vzdělání a preference toho, na jakém stupni a co by chtěl*a učit. **Průvodce na základě toho doporučí konkrétní tipy, jaké vzdělání by si mohl*a doplnit – jde o různé typy kurzů na různých univerzitách.**

„Spuštění bereme částečně jako způsob, jak sbírat zpětnou vazbu. Systém ještě má mušky, už teď jsme ho ale chtěli veřejnosti ukázat,“ vysvětluje Michal Voráč, který jako dobrovolník za Česko.Digital řídil vývoj. **Každý, kdo průvodce vyzkouší, může zároveň vyplnit dotazník a předat vývojářům své podněty.** Společně tak můžeme zlepšovat systém, který v České republice zoufale chyběl – a i proto mu udělilo záštitu Ministerstvo školství, mládeže a tělovýchovy. 

**Kontakty:** 
Ondřej Sliš – komunikační koordinátor **Začni učit!** – ondrej.slis@zacniucit.cz –
720 348 780
Jana Fryzelková – šéfka projektu **Začni učit!** – jana@zacniucit.cz – 773  692 530

**Česko.Digital**
Česko.Digital je komunita IT profesionálů, kteří pro bono pomáhají neziskovým organizacím, samosprávě i státu dělat Česko lepším místem k životu. Od svého založení v květnu 2019 sdružila přes 4447 vývojářů, designérů, projektových a produktových manažerů a marketérů. Více o Česko.Digital na https://cesko.digital/.
