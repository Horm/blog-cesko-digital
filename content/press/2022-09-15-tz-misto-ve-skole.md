---
title: Díky Česko.Digital rodiče najdou Místo ve škole pro svoje děti, včetně
  těch z Ukrajiny
author: lucie.hrdinova
cover: https://cesko.digital/api/resize?src=/web/projects/vzdelavani-ua-deti/cover.png&width=1160
date: 2022-08-25-04-20
slug: tz-misto-ve-skole
description: Praha, 25. srpna 2022 - Dobrovolníci z Česko.Digital vytvořili
  během zhruba 4 měsíců unikátní webovou aplikaci “Místo ve škole”, která
  zobrazuje data o volných kapacitách v základních a mateřských školách napříč
  Českou republikou. Cílem je pomoci nejen ukrajinským rodičům najít vhodné
  místo pro vzdělávání svých dětí v České republice.
lang: cs
---
Web [mistoveskole.cz](https://mistoveskole.cz) vznikl z iniciativy Pedagogické fakulty Univerzity Karlovy, ve spolupráci s iniciativou Stojíme za Ukrajinou, ukrajinskou komunitní mapou umapa.cz a MŠMT, které pravidelně poskytuje data o volných kapacitách ve školních zařízeních. *“Spolupráce těchto aktérů je ukázkou toho, jak by měla fungovat spolupráce mezi státními a vzdělávacími institucemi a neziskovým sektorem tak, abychom společně dosáhli opravdové změny ve prospěch společnosti”*, říká Eva Pavlíková, ředitelka komunity expertních dobrovolníků Česko.Digital.

 

Hlavním cílem webu mistoveskole.cz je pomoci aktuálně zejména ukrajinským rodičům najít vhodné místo pro vzdělávání svých dětí v České republice. Kapacity mateřských a základních škol jsou regionálně extrémně nevyrovnané. V šetření [MŠMT z června 2022](https://www.msmt.cz/ministerstvo/novinar/v-ceskych-skolach-pracovalo-v-minulem-skolnim-roce-temer) vykázaly mateřské školy 10 000 volných míst, základní školy přes 134 000 volných kapacit pro umístění ukrajinských dětí. Nejvyšší volné kapacity jsou v Moravskoslezském kraji, Jihomoravském a Ústeckém kraji.

 

Webová aplikace, spuštěná začátkem července 2022, je nyní aktualizována o nejnovější data a jejím cílem je  pomoci rodičům umístit děti v novém školním roce ve školce či základní škole během měsíce září. Vyhledávání na webu je jednoduché a intuitivní, s výběrem vhodného ročníku pomůže průvodce podle věku dítěte. Portál vám nabídne dostupné školy v daném městě a představí v jaké třídě je volná kapacita.

 

Dobrovolníci z komunity Česko.Digital počítají s dalšími aktualizacemi dat na webových stránkách během září 2022 na základě dat od MŠMT. 

*“Jsme rádi, že za komunitu Česko.Digital můžeme podpořit stát ve sběru a transparentnosti dat, která mohou pomoci  jak v řešení aktuální situace obsazenosti škol, tak v lepším strategickém plánování. Je to jedna z dalších iniciativ, na které jsme se jako expertní dobrovolníci rozhodli pracovat a webové stránky [www.mistoveskole.cz](http://www.mistoveskole.cz/) bychom rádi předali do rukou státu pro další systematický rozvoj.”*, uzavírá Jan Štefanides, jeden z dobrovolnických koordinátorů projektu, který na něm pracuje od jeho začátku v březnu 2022.

Potenciál projektu vidí jak v rozšíření dat o kapacitu středních škol a volnočasových aktivit, tak s rozšířením projektu pro širokou veřejnost.

  

#### Kontakt pro média:

Martina Habová, martina@cesko.digital, 720 363 481

**Česko.Digital**

*Česko.Digital je komunita expertních dobrovolníků, kteří rozumí technologiím, pro bono pomáhají neziskovým organizacím i státu, a mění tak Česko k lepšímu. Od svého založení v květnu 2019 propojila přes 5 400 vývojářů, designérů, projektových a produktových manažerů a marketérů. Stojí za projekty [www.ucimeonline.cz](http://www.ucimeonline.cz/), [www.damerousky.cz](http://www.damerousky.cz/), [](http://www.safezona.cz/) [www.safezona.cz](http://www.safezona.cz/) a  [www.stojimezaukrajinou.cz](http://www.stojimezaukrajinou.cz/).*

*Více o komunitě najdete na [www.cesko.digital](https://cesko.digital/).*