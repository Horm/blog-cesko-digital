---
title: 'Třetina Čechů nečte zprávy. Pomoci mohou inovace.'
author: marketaz
date: 2020-11-04-13-00
lang: cs
slug: tz-inovace-storytellingu
description: 'Expertní dobrovolnická organizace Česko.Digital spojuje síly s Nadačním fondem nezávislé žurnalistiky (NFNZ). Jejich cílem je přinést do redakcí inovace, které zatraktivní způsob, jakým dnes v Česku novináři sdělují zpravodajské informace. Trendy a možná řešení představí na úvodním online semináři ve čtvrtek 12.listopadu.'
cover: https://data.cesko.digital/img/45017ce9.jpeg
---

Zpravodajství nesleduje až 31,3 % Čechů. Dokázal to výzkum [Češi a zpravodajství](https://www.nfnz.cz/studie-a-analyzy/cesi-a-zpravodajstvi/), který provedl Nadační fond nezávislé žurnalistiky v roce 2019. „Zejména mladé generaci nevyhovují staré formáty. Lidé, kteří nesledují informace z dění kolem sebe, přitom chodí k volbám stejně jako ti, co je sledují. Je přitom zcela zřejmé, že neinformovaný volič se nemůže fundovaně rozhodnout,“ vysvětluje ředitel Nadačního fondu nezávislé žurnalistiky (NFNZ) Josef Šlerka.

Z výzkumu vyplynulo, že zpravodajství většinou nesledují právě mladí lidé. „Lze je rozdělit do dvou skupin – ‚Mladí a politicky neangažovaní‘ z větších měst a o trochu starší ‚Zcela apatičtí‘ z malých a menších měst a obcí,“ píše se ve studii.

## Inspirace vznikla v zahraničí

V zahraničí už s novými formáty zpravodajství, tzv. zpravodajského storytellingu, média začala. Čtenářům předkládají texty ve srozumitelnější a atraktivnější podobě. Hojně přitom využívají i sociálních sítí, multimedializace obsahu nebo třeba chatbotů. České redakce se zatím drží konzervativních formátů, inovacím nevěří a v neposlední řadě jim na ně chybí i peníze. A to je škoda. Česko.Digital však spolu s NFNZ věří, že zvýšení atraktivity zpravodajství lze dosáhnout i u nás.

„V komunitě máme přes tři tisíce expertních dobrovolníků a věříme, že se nám v úzké spolupráci s českými novináři podaří vytvořit několik funkčních prototypů inovačních řešení, která mohou české redakce otestovat a následně využívat,“ doplňuje Radka Horáková z Česko.Digital.

Redakce by mohly motivovat důkazy, že inovace fungují a po jejich zapojení do redakční praxe roste počet uživatelů. Kupříkladu National Public Radio (NPR) využilo algoritmy k personalizaci obsahu pro svou mobilní aplikaci. Dále dodalo vizuální obsah a umožnilo dohledat chybějící části předchozích poslechů. Měsíční počet uživatelů narostl mezi lety 2016 a 2017 o 175 %.

Metody, jakými se snaží zahraniční redakce udržet pozornost čtenářů, zmapovala pro NFNZTae-Sik Kim, Ph.D. z katedry Mediálních studií a žurnalistiky Fakulty sociálních studií Masarykovy univerzity v Brně. Ve studii [Současné trendy v šíření novinářských
informací](https://www.nfnz.cz/studie-a-analyzy/soucasne-trendy-v-sireni-novinarskych-informaci/) analyzuje využití nových technologií v redakci The New York Times, BBC nebo portugalského deníku Público.

## Seminář nastartuje spolupráci

Česko.Digital ve spolupráci s NFNZ připravuje na polovinu listopadu úvodní online webinář, kde Josef Šlerka z NFNZ představí příklady ze zahraničí a nastíní, jak je možné situaci řešit u nás. Webinář zároveň umožní propojení novinářů s technologickou komunitou a zájemci, kteří by se na projektu a inovacích zpravodajského storytellingu chtěli pro bono podílet. Online setkání proběhne 12. listopadu v 16:00 na platformě ZOOM a zájemci se na něj mohou registrovat [zde](https://www.eventbrite.com/e/inovace-zpravodajskeho-storytellingu-aneb-jak-povznest-ceskou-zurnalistiku-tickets-126780171907).

„Na listopadový webinář navážeme online brainstormingem, na kterém společně se zájemci o hlubší spolupráci vytvoříme seznam nápadů na možné prototypy. Vybrané prototypy pak rozpracujeme na třetím připravovaném online setkání, které bude po brainstormingu následovat,“ doplňuje Radka Horáková. Navazující workshopy povedou mimo jiné i expertní dobrovolníci z agentury IdeaSense specializující se na inovace.

---

### Kontakt pro média:

Radka Horáková, CMO & Co-founder, Česko.Digital\
radka@cesko.digital, 734 420 216

---

### Česko.Digital

Česko.Digital je komunita IT profesionálů, kteří pro-bono pomáhají neziskovým organizacím, samosprávě i státu dělat Česko lepším místem k životu. Od svého založení v květnu 2019 sdružila přes 3128 vývojářů, designérů, projektových a produktových manažerů a marketérů.

Více o Česko.Digital na [https://cesko.digital](https://cesko.digital).

### Nadační fond nezávislé žurnalistiky (NFNZ)

Nadační fond nezávislé žurnalistiky vznikl v roce 2016. Jeho cílem je pluralita a svoboda českých médií pro zajištění základních předpokladů demokratického politického systému a kultivace mediálního prostředí. Podporuje projekty, které se věnují seriózní novinařině, vytváří nástroje, které ke kultivaci českého mediálního prostředí přispívají, a podporuje mediální vzdělávání a boj proti dezinformacím.

Více o NFNZ na [https://www.nfnz.cz](https://www.nfnz.cz).